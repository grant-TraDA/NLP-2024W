Balladyna. Tragedija w pięciu aktach


					Juliusz Słowacki





Księgarnia Polska, Lwów, 1894





Pobrano z Wikiźródeł dnia 20 listopada 2024





BALLADYNA

TRAGEDIJA W PIĘCIU AKTACH.





Do autora Irydjona • Osoby • Akt pierwszy • Akt drugi • Akt trzeci • Akt czwarty • Akt piąty • Epilog





 KOCHANY POETO RUIN!



 Pozwól że pisząc do ciebie zacznę od Apologu, który mi opowiedziano nad Salaminy zatoką.

 Stary i ślepy harfiarz z wyspy Scio przyszedł nad brzegi morza Egejskiego, a usłyszawszy z wielkim hukiem łamiące się fale, myślał że szum ów pochodził od zgiełku ludzi którzy się zbiegli pieśni rycerskich posłuchać — Oparł się więc na harfie i śpiewał pustemu morza brzegowi: a kiedy skończył, zadziwił się że żadnego ludzkiego głosu, żadnego westchnienia, żadnego pieśń nie zyskała oklasku. Rzucił więc harfę precz daleko od siebie, a te fale które śpiewak mniemał tłumem ludzkim, odniosły złote pieśni narzędzie, i położyły mu je przy stopach. I odszedł od harfy swojej smutny Greczyn, nie wiedząc że najpiękniejszy Rapsod nie w sercach ludzi, ale w głębi fal Egejskiego morza utonął.

 Kochany Irydionie! ta powiastka o falach i harfiarzu zastąpi wszelką do Balladyny przemowę. Wychodzi na świat Balladyna z ariostycznym uśmiechem na twarzy, obdarzona wnętrzną siłą urągania się z tłumu ludzkiego, z porządku i z ładu jakim się wszystko dzieje na świecie, z nieprzewidzianych owoców które wydają drzewa ręką ludzi szczepione. Niech naprawiacz wszelkiego bezprawia Kirkor pada ofiarą swoich czystych zamiarów; niech Grabiec miłuje kuchnią Kirkora; niechaj powietrzna Goplana kocha się w rumianym chłopie, a sentymentalny Filon szuka umyślnie męczarni miłośnych i umarłéj kochanki; niechaj tysiące anachronizmów przerazi śpiących w grobie historyków i kronikarzy: a jeżeli to wszystko ma wnętrzną siłę żywota; jeżeli stworzyło się w głowie poety podług praw Boskich, jeżeli natchnienie nie było gorączką ale skutkiem tej dziwnej władzy która szepce do ucha nigdy wprzód nie słyszane wyrazy, a oczom pokazuje nigdy, we śnie nawet, nie widziane istoty; jeżeli instynkt poetyczny był lepszym od rozsądku który nieraz tę lub ową rzecz potępił: to Balladyna wbrew rozwadze i historyi zostanie królową Polską, a piorun który spadł na jéj chwilowe panowanie, błyśnie i roztworzy mgłę dziejów przeszłości.

 Uśmiechnij się teraz Irydionie, bo oto naśladując Francuzkich poetów: powiem ci że Balladyna jest tylko epizodem wielkiego poematu, w rodzaju Ariosta, który ma się uwiązać z sześciu tragedyi czyli kronik dramatycznych. Cienie już różne ludzi nie byłych wyszły ze mgły przedstworzenia i otaczają mnie ciżbą gwarzącą: potrzeba tylko aby się zebrały w oddzielne tłumy, ażeby czyny ich ułożyły się w postacie piramidalne wypadków, a jedną po drugiej garstkę na świat wypychać będę; i sprawdzą się może sny mego dzieciństwa. Bo ileż to razy patrząc na stary zamek koronujący ruinami górę mego rodzinnego miasteczka, marzyłem że kiedyś w ten wieniec wyszczerbionych murów nasypię widm, duchów, rycerzy; że odbuduję upadłe sale i oświecę je przez okna ogniem piorunowych nocy, a sklepieniom każę powtarzać dawne co Sofoklesowskie niestety! A za to imie moje słyszane będzie w szumie płynącego pod góra potoku, a jakaś niby tęcza z myśli moich unosić się będzie nad ruinami zamku. — O! nie mów mi że dzwonków polnych większa ozdoba ruinom niż z tego wieńca myśli w który je ubierze poeta: bo choć róże rosnące na ruinach pałacu Nerona rozwidniły nam pięknie te gruzy: to jednak jaśniéj mi je oświecił ów duch Irydiona któregoś ty pod krzyżem w Kolloseum położył i nakrył złotemi skrzydłami anioła.

 Tak więc kiedy ty, dawne posągowe Rzymian postacie, napełniasz wulkaniczną duszą wieku naszego; ja z Polski dawnéj tworzę fantastyczną legendę, z ciszy wiekowéj wydobywam chóry prorockie — i na spotkanie twojéj czarnéj, piorunowéj, Dantejskiéj chmury, prowadzę lekkie, tęczowe i Ariostyczne obłoki, pewny, że spotkanie się nasze w wyższej krainie, nie będzie walką ale tylko grą kolorów i cieni, z tym smutnym dla mnie końcem że twoja chmura większym wichrem gnana, i pełniejsza piorunowego ognia, moje wietrzne i różnobarwne obłoki roztrąci i pochłonie.

 Doniosły mi Sylfy, żeś powędrował teraz odwiedzić Etnę czerwoną: posłałem natychmiast Skierkę aby ci na drodze wszystkie pootwierał kwiaty i wszystkie gwiazdy nad tobą zapalił; za to przez wdzięczność, stanąwszy na szczycie Wulkanu, spójrzyj na mórz rozległe błękity, i pomyśl że niedawnemi czasy przez te zwierciadła wędrował okręt mój jak łabędź żaglami nakryty. Powiedz czy nie dójrzysz jakiego rysu na fali, jakiego śladu po zniknionym okręcie? Xięża wtenczas śpiewali hymn do Najświętszéj Panny, a ja stałem z wlepionemi w ogień Etny oczyma, smutny że mnie fala znów tylko do Europy odnosiła. Słuchaj w ciszy powietrznéj, czy echo tego hymnu który mi serce uciszał, nie drga dotąd w kryształowéj atmosferze? Szukaj mojego śladu w powietrzu i na fali, a jeśli o mnie na fali i w powietrzu nie słychać, to znajdź mnie w sercu twojem, i niech ja będę jeszcze z tobą przez jednę godzinę. Wszak darem to jest Boga że my umiémy myślą latać do siebie w odwiedziny.

 Rozpisałem się długo, a zamierzyłem był tylko napisać





AUTOROWI IRYDIONA

NA PAMIĄTKĘ

BALLADYNĘ

 POŚWIĘCA

 JULIUSZ SŁOWACKI.





Tekst jest własnością publiczną (public domain). Szczegóły licencji na stronie autora: Juliusz Słowacki.





OSOBY.

PUSTELNIK, Popiel III. wygnany.

KIRKOR, Pan zamku.

MATKA, wdowa.

BALLADYNA jéj córki

ALINA



FILON, pasterz.

GRABIEC, syn zakrystjana.

FON KOSTRYN, naczelnik straży w zamku Kirkora.

GRALON, rycerz Kirkora.

KANCLERZ.

WAWEL, dziejopis.

PAŹ.

POSEŁ ZE STOLICY GNIEZNA.

OSKARŻYCIEL SĄDOWY.

LEKARZ KORONNY.

Pany — rycerze — służba zamkowa - wieśniacy — dzieci.



OSOBY FANTASTYCZNE.



GOPLANA, Nimfa, Królowa Gopła.

CHOCHLIK.

SKIERKA.

Za czasów bajecznych koło jeziora Gopła.





Tekst jest własnością publiczną (public domain). Szczegóły licencji na stronie autora: Juliusz Słowacki.





AKT PIERWSZY.



* * *



SCENA PIERWSZA.

Las blisko jeziora Gopła — chata pustelnika ustrojona kwiatami bluszczem. KIRKOR wchodzi w Saraceńskiej zbroi — bogato ubrany, z orlemi skrzydłami...


KIRKOR (sam.)

Rady zasięgnąć warto u człowieka

Który się kryje w téj zaciszy leśnéj;

Pobożny starzec — ma jednak w rozumie

Nieco szaleństwa: ilekroć mu prawisz

5 O zamkach, królach, o królewskich dworach,

To jak szalony od rozumu błądzi,

Miota przekleństwa, pieni się, narzeka;

Musiał od królów doznać wiele złego,

Więc teraz został przyjacielem gminu.



(stuka do celi.)

Puk! puk! puk!




GŁOS Z CELI.

 Kto tam?




KIRKOR.

 Kirkor.




PUSTELNIK (wychodząc z celi.)

  10 Witaj synu...

Czego chcesz?




KIRKOR.

 Rady.




PUSTELNIK.

 Zostań pustelnikiem.




KIRKOR.

Gdybym podstarzał dziesiątym krzyżykiem,

Możebym w smutne schronił się dąbrowy;

Ale ja młody, pan czterowieżowy,

15 Przemyślam dzisiaj jakby się ożenić...

Poradź mi starcze?




PUSTELNIK.

 Lat dwadzieścia z górą

Jak żyję w puszczy...




KIRKOR.

 Cóż stąd?




PUSTELNIK.

 Więc ocenić

Ludzi nie mogę — ani wskazać którą

Weźmiesz dziewicę.




KIRKOR.

 Te co rozkwitały

20 Z dzieciństwa pączków, gdyś ty żył na świecie,

Są dziś pannami... czerwony li biały

Pączek na róży, taka będzie róża...

Przypomnij niegdyś najpiękniejsze dziecie,

Białą jak w ręku anielskiego stróża

25 Kwiat lilijowy — niech jéj słowik śpiewny

Zazdrości głosu, a synogarlica

Wiernością zrówna... gdzie taka dziewica

Wskaż mi o starcze? Mówią że królewny

Słyną wdziękami?




PUSTELNIK.

 Nieba! to ród węża,

30 Żona zbrodniami podobna do męża,

Córki do ojca, a do matek syny;

Jak w jedném gnieździe skłębione gadziny.

O bogdaj piorun!...




KIRKOR.

 Nieprzeklinaj.




PUSTELNIK.

 Młody

Przeklinaj ze mną — oni klątwy warci.

35 Bogdaj doznali co pomor i głody!

Bogdaj piorunem napoły pożarci,

Padając w ziemi paszczą rozdziawioną

Proch mieli płaszczem, a węża koroną.

Bogdaj! — Klnąc zbójce potargałem siły,

40 Wściekłem się jako brytan uwiązany.

Bo też ja kiedyś byłem pan nad pany,

Statysięcznemu narodowi miły,

Żyłem w purpurze, dziś noszę łachmany;

Muszę przeklinać. Miałem dziatek troje,

45 Nocą do komnat weszli brata zboje,

Różyczki moje trzy z łodyki ścięto!

Dziecinki moje w kołyskach zarżnięto!

Aniołki moje!... wszystkie moje dzieci!




KIRKOR.

Któż jesteś starcze?




PUSTELNIK.

 Ja... Król Popiel trzeci...




KIRKOR. (schyla kolano.)

Królu mój!




PUSTELNIK.

  50 Któż mię z żebraki rozezna?...




KIRKOR.

Uzbrajam chamy, i lecę do Gniezna

Mścić się za ciebie...




PUSTELNIK.

 Młodzieńcze, rozwagi!




KIRKOR.

Bezprawie gorzéj od Mojżesza plagi

Kala te ziemie i prędzej się szerzy;

55 Popiel skalany dzieci krwią niewinną,



Niegodny rządzić tłumowi rycerzy.

Niech więc się stanie co się stać powinno

Pod okiem Boga, na téj biednéj ziemi.




PUSTELNIK.

Czy ty skrzydłami anioła złotemi

Z nieba zleciałeś?




KIRKOR.

  60 Na barkach orlicy

Para tych białych skrzydeł wyrastała;

Gdy na rycerskiéj są naramiennicy,

Będziesz li rycerz mniéj niż owa biała

Ptaszyna ludziom użyteczny? ma-li

65 Gadom przepuszczać rycerz uskrzydlony

Orła piórami?




PUSTELNIK.

 O mężu ze stali!

Ty jesteś z owych którzy walą trony.




KIRKOR.

Ty wiesz jak nasza ziemia wszeteczeństwem

Króla skalana. Wiesz jak Popiel krwawy

70 Pastwi się coraz nowém okrócieństwem...

Zaczerwienione krwią widziałem stawy:

Król żywi karpie ciałem niewolników.

Nieraz wybiera dzięsiątego z szyków

I tnąc w kawały, ulubionym rybom

75 Na żer wyrzuca; resztę ciał wymiata

Na dworskie pola i czerwonym skibom

Ziarno powierza. Sąsiad ziemię kata

Na pośmiewisko zwie Rusią czerwoną.

Dotąd żyjącym pod Lecha koroną

80 Bóg dawał żniwo szczęścia nie zasiane,

Lud żył szczęśliwy; dzisiaj niesłychane

Pomory, głody sypie Boża ręka.

Ziemia upałem wysuszona pęka;

Wiosenne runa złocą się, nim ziarno

85 Czoła pochyli, a wieśniacy garną

Sierpami próżne tylko włosy żyta.

Ta sama Polska niegdyś tak obfita,



Staje się co rok szarańczy szpichlerzem;

Niegdyś tak bitna, dziś bladym rycerzem

90 Z głodami walczy i z widmem zarazy.




PUSTELNIK.

Ach jam przeklęty! przeklęty! trzy razy

Przeklęty! winien jestem nieszczęść ludu.




KIRKOR.

Jako, ty winien?...




PUSTELNIK.

 Z rozlicznego cudu

Korona Lecha sławną niegdyś była,

95 W niéj szczęście ludu, w niej krainy siła

Cudem zamknięta... oto ja wygnany,

Lud pozbawiłem téj korony.




KIRKOR.

 Starcze?...




PUSTELNIK.

Korona brata mego jak liczmany

Fałszywa... moja pod spruchniałe karcze

100 Lasu wkopana... miałem ją do grobu

Ponieść za sobą.




KIRKOR.

 Skądże téj koronie

Cudowna władza?




PUSTELNIK.

 Ku ojczystéj stronie,

Wracali niegdyś od Betleem żłobu,

Swięci królowie — dwóch Magów, i Scyta.

105 Ów król północny zaszedł w nasze żyta,

Zabłądził w zbożu jak w lesie bo zboże

Rosło wysokie jak las w kraju Lecha;

Więc zabłądziwszy rzekł... „wyprowadź Boże!“

Aż oto przed nim odkrywa się strzecha

110 Królewskiéj chaty — bo Lech mieszkał w chacie —

Wszedł do niéj Scyta i rzekł: „Królu! bracie!

Idę z Betleem, a gwiazda błękitna

Twoich bławatków ciągle szła przedemną,



Aż tu zawiodła.“ — Lech rzekł: „zostań ze mną.

115 Kraina moja szczęśliwa i bitna,

Jeśli chcesz to się tą ziemicą z tobą

Dzielę na poły“ — Scyta rzekł: „zostanę,

Lecz kraju nie chcę, bo ziemie złamane,

Rozgraniczają się krwią i żałobą

120 Dzieci i matek.“ Więc razem zostali,

Ale to długa powieść...




KIRKOR.

 Mów! mów daléj!




PUSTELNIK.

Więc jako dawniéj czynili mocarze,

Z Lechem się mieniał Scyta na obrączki;

A pokochawszy mocniéj sercem, w darze

125 Dał mu koronę... stąd nasza korona.

Zbawiciel niegdyś wyciągając rączki,

Szedł do niéj z matki zadumanéj łona;

I ku rubinom podawał się cały

Jako różyczka z liści wychylona,

130 I wołał caca! i na brylant biały

Różannych ustek perełkami świecił.




KIRKOR.

O! biedny kwiatku! na tóż ty się kwiecił,

By cię na krzyżu ćwiekami przybito?

Czemuż nie było mnie tam na Golgocie,

135 Na czarnym koniu, z uzbrojoną świtą,

Zbawiłbym Zbawcę lub wyrąbał krocie

Zbójców na zemstę umarłemu.




PUSTELNIK.

 Synu!

Bóg weźmie twoją pochopność do czynu

Za czyn spełniony. Wróćmy w nasze czasy.

140 Gdy mię brat wygnał, uniosłem w te lasy

Świętą koronę...




KIRKOR.

 Wróci ona! wróci!

Przysięgam tobie... Lecz...




PUSTELNIK.

 Co chcesz powiadać?




KIRKOR.

Nim Kirkor w przepaść okropną się rzuci.

Szukając zemsty — chcę chciałbym cię badać

145 Na jakim pieńku zaszczepić rodowe

Drzewo Kirkorów, aby kiedyś nowe

Plemię rycerzy tronu twego strzegło?

Kogo wprowadzić w podwoje zamkowe,

Z żony imieniem?




PUSTELNIK.

 Tylu ludzi biegło

150 Z pierścionkiem ślubnym za marą wielkości,

A prawie wszyscy wzięli kość niezgody,

Zamiast straconéj z żebra swego kości.

Postąp inaczéj — ty szlachetny, młody:

Niechaj ci pierwsza jaskółka pokaże

155 Pod jaką belką gniazdo ulepiła;

Gdzie okienkami błysną dziewic twarze,

A dach słomiany, tam jest twoja miła.

Ani się wahaj, weź pannę ubogą,

Żeń się z prostotą, i niechaj ci błogo

I lepiéj będzie, niżbyś miał z królewną...




KIRKOR.

Tak radzisz starcze?




PUSTELNIK.

  160 Idź synu na pewno

Do biednéj chaty — niechaj żona karna,

Miła, niwinna...




KIRKOR.

 Jaskółeczko czarna!

Ptaszyno moja, gdzie mię zaprowadzisz?...




PUSTELNIK.

Słuchaj mię synu...




KIRKOR.

 Starcze, dobrze radzisz...

Prowadź jaskółko!



(Odchodzi Kirkor.)


PUSTELNIK (sam.)

  165 O! ci młodzi ludzie,

Odchodzą od nas i wołają głośno:

Idziemy szukać szczęścia. Więc my starce

Cośmy przebiegli po téj biednéj ziemi,

A nigdy szczęścia w życiu nie spotkali,

170 Możeśmy tylko szukać nie umieli...

Idź! idź! idź starcze do pustelnéj celi...



(chce wchodzić do celi — i zatrzymuje się na progu.)

(Wchodzi Filon, pasterz zamyślony — fantastycznie we wstążki i kwiaty ubrany.)


FILON (z exaltacyą.)

O złote słońce! drzewa ukochane!

O! ty strumieniu, który po kamykach

Z płaczącym szumem toczysz fale śklane!

175 Rozmiłowane w jęczących słowikach

Róże wiosenne! z wami Filon skona!

Bo Filon marzył los Endymijona,

Marzył, że kiedyś po blasku miesiąca

Biała Bogini, różami wieńczona,

180 Z niebios błękitnych przypłynie, i drżąca

Czoło pochyli, a koralowemi

Ustami usta moje rozpłomieni.

Ach! tak marzyłem! ale na téj ziemi

Nie ma Dyanny. Samotny uwiędnę,

185 Jako fijołek — albo kwiat jesieni.




PUSTELNIK.

Co znaczą owe narzekania zrzędne?

Młody szaleńcze, gdzie zimny rozsądek?

Wywracasz świata Boskiego porządek,

A że ty chciwy Akteona wanien,

190 Czekasz na ziemi anielskiego Bóstwa:

Dla tego tyle zestarzałych panien,

Dotąd się mężów swych nie doczekały;

Szukaj kochanki na ziemi.




FILON.

 Świat cały

Napróżno zbiegłem, przeglądając mnóstwa



195 Dziewic śmiertelnych. Nieraz wzrok łakomy

Śledził z pod złotéj kapeluszów słomy

Żniwiarek twarze podobne czerwienią

Makom zbożowym. Nieraz poglądałem

Na białe płótna, łąk jasną zielenią

200 Słońcu podane; rojąc serca szałem

Że z bieli płócien, jako z morskiej piany,

Alabastrowa miłości Bogini

Wyjdzie na słońce. Ach! tak obłąkany,

Żyłem na świecie, jako na pustyni;

205 Nienasycony, dumający, rzewny.

Byłem na dworach, widziałem królewny,

Podobne gwiaździe Wenus co wynika

Wieczorem, z nieba różowego zorzą,

Zaczerwieniona ale bez promyka.

210 Serca nie mają, a sercem się drożą

Więcéj niż koron brylantami.




PUSTELNIK.

 Głupcze!

Niedoścignionych gwiazd szalony kupcze!

Ty co na dworach szukałeś kochanki:

Precz! precz ode mnie kwiecie beznasienny,

215 Studniom niezdatny jak stłuczone dzbanki,

Światowi, jako słońca blask jesienny

Bezużyteczny. Skoro na tron wrócę,

Zamknę cię w szpital szalonych, lub rzucę

Na bakalarską ławę między dzieci.




FILON.

220 Mój dobry ojcze! niechaj ci Bóg świeci!

Musisz być chory, gadasz nieprzytomnie.




PUSTELNIK.

Wszyscy szaleńcy zlatują się do mnie,

A wszyscy marzą o królewskich dworach,

Myślą o królach, a kryją się w borach,

225 I jęczą, jęczą jak oślepłe sowy.




FILON.

Wsadź starcze głowę w strumień kryształowy,

Może ochłonie.




PUSTELNIK.

 Woda nie obmyje

Na mojém czole czerwonego pasu.

Widzisz! czy widzisz jak korona ryje?

230 Dwudziestoletnie życie w głębi lasu

Nie zagoiło rany. Pas na czole,

A drugi taki pas mi serce płata;

Ten od korony



(pokazując na serce.)

 Ten od mieczów kata.

O! moje dzieci! o! sieroctwa bole!

O! moja przeszłość!




FILON.

  235 Nudzi mię ten stary,

W głowie ma jakieś bezcielesne mary;

Pewnie oszalał samotnością, postem.




PUSTELNIK.

Cierpienie myśli jest kolącym ostem,

Lecz rzeczywistość... O! ta jak żelazo

Rani, zabija...




FILON.

  240 O tém inną razą

Mówić będziemy, a przekonam ciebie

Że smutek serca...




PUSTELNIK.

 Niechaj cię pogrzebie

Mdława istoto. Nic niech nic zabije;

A twój grobowiec zamknie nic.




FILON.

 O luba!

Nieznaleziony twój obraz



(pokazując na serce.)

  245 tu żyje!

Nieznalezienie, gorsze niźli zguba;

Jam cię nie znalazł a widzę przed sobą!

Idę do lasu, gdzie będę sam... z tobą...



Błogosławiony wyobraźni cudzie

Ty mnie ocalasz!



(odchodzi w las.)


PUSTELNIK.

  250 Jak szaleją ludzie!



(wchodzi do celi.)





* * *





SCENA DRUGA.

Inna część lasu — widać jezioro Gopło.

SKIERKA I CHOCHLIK (wchodzą.)


SKIERKA.

Gdzie jest Goplana, nasza królowa?




CHOCHLIK.

Spi jeszcze w Gople.




SKIERKA.

 I woń sosnowa,

I woń wiosenna nie obudziła

Królowej naszéj! woń taka miła!

5 Czyliż nie słyszy jak skrzydełkami

Czarne jaskółki biją w jezioro.

Tak że się całe zwierciadło plami

W tysiące krążków.




CHOCHLIK.

 Za nadto skoro

Zbudzi się jędza, i będzie

10 Do pracy nas zaprzęgać. To w puste żołędzie

Wkładać jaja motylic — to pomagać mrówkom

Budującym stolice, drogi umiatać

Do mrownika wiodące... to majowym krówkom

Rozwiązywać pancerze aby mogły latać,

15 To zwiedzać pszczelne ule i z otwartéj xięgi

Czytać prawa ulowe, lub rotę przysięgi

Na wierność matce pszczelnéj, od zrodzonej pszczółki;



To na trzcinę jeziora zwoływać jaskółki,

I uczyć budownictwa pierworoczne matki.

20 Już zamykać stawiane na ptaszęta klatki,

Nim jaki biedny ptaszek uwięźnie w zapadni,

Na przekor ptasznikowi; już to pani sroce

Ciągle trąbić do ucha naukę: nie kradnij;

Albo wróblowi wmawiać że pięknie świegoce,

25 Aby ciągle świegotał nad wieśniaczą chatą...

Pracuj jak koń pogański, pracuj całe lato,

A zimą spij u chłopa za brudnym przypieckiem,

Między garnkami, babą szczerbatą i dzieckiem.




SKIERKA.

Bo też ty jesteś leniwy Chochliku!



(patrzy na jezioro.)

30 Ach patrz na słońca promyku

Wytryska z wody Goplana;

Jak powiewny liść ajeru,

Lekko wiatrem kołysana;

Jak łabędź kiedy rozwinie

35 Uśnieżony żagiel steru,

Kołysze się — waha — płynie.

I patrz patrz! lekka i gibka

Skoczyła z wody jak rybka,

Na niezabudek warkoczu

40 Wiesza się za białe rączki,

A stopą po fal przezroczu

Brylantowe iskry skrzesza.

Ach czarowna! któż odgadnie

Czy się trzyma fal obrączki?

45 Czy się na powietrzu kładnie?

Czy dłonią na kwiatach się wiesza?




CHOCHLIK.

Ona ma wianek na głowie...

Czy to kwiaty? czy sitowie?




SKIERKA.

O nie... to na włosach wróżki,

50 Uspione leżą jaskółki.



Tak powiązane za nóżki,

Kiedyś, w jesienny poranek,

Upadły na dno rzeczułki:

Rzeczułka rzuciła wianek,

55 Wianek czarny jak hebany

Na złote włosy Goplany.




CHOCHLIK.

Radzę ci uciekajmy mój Skierko kochany,

Wiedźma gotowa zaraz nową pracę zadać.

Albo obracać młyny skąd woda uciekła

60 Biednemu młynarzowi, lub każe spowiadać

Leniwego szerszenia nim pójdzie do piekła

Za kradzież słodkich miodów... lub malować pawie.




SKIERKA.

Więc uciekaj... ja się bawię...

Promienie słońca przenikły

65 Jaskółeczek mokre piórka...

Ożyły — pierszchły — i znikły,

Jak spłoszonych wróbli chmurka.

Królowa nasza bez ducha,

Zadziwiona stoi, słucha;

70 Nie śmie wiązać i zaplatać

Kos rozwianych, nie wié czemu

Wianeczkowi uwiędłemu

Przyszło ożyć? skąd mu latać?

Goplano! Goplano! Goplano!



(Wchodzi Goplana.)


GOPLANA.

75 Narwij mi róż Chochliku! poleciał mi mój wianek.




CHOCHLIK.

Już się zaczyna praca.



(Chochlik odchodzi mrucząc.)


GOPLANA.

 Czy to jeszcze rano?




SKIERKA.

Pierwsza wiosny godzina.




GOPLANA.

 Ach! gdzież mój kochanek?




SKIERKA.

Co mi roskażesz królowo?

Zadaj piękną jaką pracę.

80 Winąć tęczę kolorową,

Albo budować pałace,

Powojami wiązać dachy,

I opierać kwiatów gmachy

Na kolumnach malw i dzwonów

Lazurowych.




GOPLANA (zamyślona.)

 Nie!




SKIERKA.

85 Chcesz tronów

Z wypłakanych nieba chmurek?

Czy ci przynieść pereł sznurek,

Z owych pereł które dają

Lep na ptaszki, ale mają

90 Takie blaski, takie wody,

Jak kałakuckie jagody.

Chcesz? lecę na trzęsawice,

Dojrzę — dogonię — pochwycę —

Błędnego moczar ognika;

95 I zaraz w lilijkę białą,

Oprawię jak do świecznika,

I nakryję białym dzwonkiem

By ci świecił... Czy to mało?

Roskaż pani! co pod słonkiem,

100 Co na ziemi, wszystko zniosę.

Drzewa, kwiaty, światło, rosę.

Co nad ziemią, w ziemi łonie,

Dźwięki, echa, barwy, wonie,

Wszystko, o czém kiedy śniły

105 Myśli twoje w jezior burzy

Kołysane.




GOPLANA.

 Skierko miły

Ja się kocham.




SKIERKA.

 W czém? czy w róży

Bezcierniowej? czy w kalinie?

W cztero listnéj koniczynie?

110 Może w kwiatku: Niech Bóg świeci,

Który posadzi macocha

Na grobie mężowskich dzieci?

Może w Magdaleny nitce

Co bez wiatru leci płocha?

115 Może w białéj margieritce.

Co piątym listkiem: nie kocha

Zabiła młodą pasterkę?

W czém się kochasz? poszlij Skierkę!

A przyniesie ci kochanka,

120 I wplecie do twego wianka,

I będziesz go wiecznie miała,

Pieściła i całowała

Do przyszłej wiosny poranka,

Do drugiego kwiatów wieku.




GOPLANA.

125 Ach! ja się kocham, kocham się w człowieku.




SKIERKA.

To ludzkie czary.




GOPLANA.

 Téj zimy, gdym usnęła

Na skrysztaloném łożu, światło mię jakieś

Z głuchego snu gwałtownie ocuciło.

Otwieram oczy — patrzę... płomień czerwony

130 Jako pożaru łuna bije przez lody,

I słychać głuchy huk. Rybacy to rąbali

Przełomkę biednym rybkom zdradliwę... Nagle

Okropny krzyk — w przełomkę człowiek pada.

Na moje upadł łoże; a czy to światło

135 Podobne barwie róż które świeciło

W moim pałacu szklistym? czy też prawdziwe

Róże na jego licach śmiercią mdlejące;

Ale się piękny wydał — ach! piękny tak, że chciałam

Zatrzymać go na wieki w zimnych pałacach,



140 I nie rozwiązać z wieńca ramion, i przykuć

Łańcuchem pocałunków. W tém zaczął konać...

Musiałam wtenczas, ach! musiałam go wypuścić!

Gdybym przynajmniej mogła była go wynieść

Z wody na rękach moich, usta z ustami

145 Spoić, i życie wlać w ostygłe jego piersi;

Ale ty wiesz co to za męka dla nas,

Kiedy podobne kwiatom, musiemy składać

Rumieniec nasz, i piękne barwy wiosny,

I do kamieni białych podobne leżyć

150 W głębiach jeziora. Taką ja wtenczas byłam.

Musiałam leżyć na dnie, ani się płocho

Na światło dnia wyrywać. Napół martwego

Wyniosłam drzącą ręką, i przez otwory

W lodzie wybite rzucam: sama boleśnie

155 Wracam na puste łoże, na zimne łoże;

A serce moje rozdarł okrzyk rybaków,

Którzy witali wtenczas gdy ja żegnałam.

Jakżem czekała wiosny, przyszła nareszcie.

Z miłością w mojém sercu budzę się... kwiaty

160 To nie przy jego licach — gwiazdy gasną

Przy jego jasnych oczach... Ah! kocham! kocham!




SKIERKA.

Ktoś idzie tutaj lasem.




GOPLANA.

 To on! to on! mój miły.

Bądź niewidomym Skierko.



(Skierka odchodzi.)

(Wchodzi na scenę Grabiec — rumiany — w ubiorze wieśniaka.)


GRABIEC.

 Ach cóż to za panna?

Ma twarz, nogi, żołądek — lecz cóś niby szklanna.

165 Co za dziwne stworzenie z mgły i galarety!

Są ludzie co smak czują do takiéj kobiety;

Ja widzę cóś rybiego w téj dziwnéj osobie.




GOPLANA.

Jak się nazywasz piękny młodzieńcze?




GRABIEC.

 Nic sobie...




GOPLANA.

Miły! nic sobie!




GRABIEC.

 Jakżeś głupia mościa pani —

170 Nic sobie, to się znaczy, że nic nie przygani

Mojéj piękności... to jest żem piękny. A zwę się

Grabiec.




GOPLANA.

 Cóż cię za anioł obłąkał w tym lesie?




GRABIEC.

Proszę co za ciekawość w tym wywiędłym schabku?




GOPLANA.

Proszę cię panie Grabiec!




GRABIEC.

 Wolno mówić: Grabku!

Panie Grabku!




GOPLANA.

 Któż jesteś...




GRABIEC.

  175 Aśćki panny sługa...

A pytasz kto ja jestem?... to historja długa.

W naszym kościołku stały ogromne organy,

Mój tata grał na dudach: pięknie grywał pjany,

Ale kiedy na trzeźwo, okropnie rzępolił;

180 Do tego był balwierzem i wieś całą golił,

Golił i grał na dudach, bo golił w Sobotę,

Na dudach grał w Niedzielę; a miał taką cnotę,

Że nie pił kiedy golił, a pił kiedy grywał.

I wszystko szło jak z płatka. Wtém kogut zaśpiewał,

185 I mój ojciec małżeństwem z żoną los zespolił.

Panna młoda wąs miała, ojciec wąs ogolił,

I wszystko szło jak z płatka. Lecz tu nowe cuda!

Żona grała na dudach, a tatuś był duda;

Grała więc po tatusiu, dopóty grała,

190 Aż go na cmentarzyku wiejskim pogrzebała.

Ja zaś pośmiertne dzieło pana organisty,

Jestem, jak mówią, ojca wizerunek czysty,



Bo lubię stary miodek i kocham gorzonnę,

I uciekam od matki...




GOPLANA.

 Słowa jego wonne

195 Przynosi wiatr wiosenny do mojego ucha...

O luby! ja cię kocham...




GRABIEC.

 Coż to za dziewucha?

Obcessowo zaczyna. Wprawdzie to nie dziwy.

Ilekroć przez wieś idę, to serca jak śliwy

Lecę pod moje nogi... wołają dziewczęta:

200 Panie Grabku! Grabiątko, niech Grabiec pamięta

Że jutro grabim siano — pomóż Grabku grabić.

A to znaczy że za mnie dala by się zabić,

I to że się na sienie dadzą pocałować.




GOPLANA.

Czy mię kochasz mój miły...?




GRABIEC.

 Ha?... trzeba skosztować...

Naprzykład... daj całusa...




GOPLANA.

  205 Stój!... pocałowanie

To ślub dla czystych dziewic. Na dziewiczém wianie,

Za każdym pocałunkiem jeden listek spada.

Nieraz dziewica czysta i smutkami blada,

Dla tego że spadł jeden liść u serca kwiatu,

210 Nie śmie kochać i daje pożegnanie światu,

I do mogiły idzie nigdy nie kochana.




GRABIEC.

Coś Waćpanna jak mniszka.




GOPLANA.

 Raz pocałowana

Będę twoją na wieki — i ty mój na wieki...




GRABIEC.

Ha pocałunek bliski a ten mój daleki.



(całuje.)


GOPLANA.

O mój luby!...




GRABIEC.

  215 Dalibóg... pfu!... pocałowałem

Niby w pachnącą różę... pfu... róża jest ciałem,

Ciało jest niby różą... niesmaczno!...




GOPLANA.

 Mój drogi!

Więc teraz co wieczora na leśne rozłogi

Musisz do mnie przychodzić. Będziemy błądzili

220 Kiedy xiężyc przyświeca, kiedy słowik kwili,

Nad fala szklistych jezior, pod wielkim modrzewiem

Będziemy razem marzyć przy xiężycu...




GRABIEC (do siebie.)

 Nie wiem

Co odpowiedzieć babie...




GOPLANA.

 Ty smutny? ty niemy?

O! my z sobą będziemy szczęśliwi!




GRABIEC.

 Będziemy,

Lecz nie wieczorem — i nie przy jeziorze...




GOPLANA.

  225 Czemu?




GRABIEC.

Bo ja nie lubię wody jak wściekły.




GOPLANA.

 Mojemu

Kochankowi rwać będę poziomki, maliny.




GRABIEC.

Lecz ja nie lubię malin... a kiedy dziewczyny

Niosą dzbanek na głowie, nieraz zrzucam dzbanek,

Ale to nie dla malin.




GOPLANA.

  230 Lecz ty mój kochanek...

Ty musisz lubić kwiaty... Więc przyjdź co wieczora




GRABIEC.

A to już tego nadto!... co za nudna zmora!

Nie przyjdę w żaden wieczór...




GOPLANA.

 Dla czego?




GRABIEC.

 Za borem

Pewna dziewczyna czeka na Grabka wieczorem.




GOPLANA.

Dziewczyna?




GRABIEC.

 Tak... dziewczyna...




GOPLANA.

  235 Czy piękna dziewczyna?




GRABIEC.

Ha?... co pannie do tego?... zwie się Balladyna.




GOPLANA.

Siostra Aliny?... córka wdowy?... ale ona

Złe ma serce...




GRABIEC.

 Waćpanna widzę coś szalona...

Nie wierzę w babskie dziwy, sądy i przestróżki.

240 Wszystkie dziewczęta które mają małe nóżki

To mają piękne usta i serca — a właśnie

Ona piękną ma nóżkę...




GOPLANA. (zapalając się.)

 Niech słońce zagaśnie

Jeśli mi ciebie kto wydrze kochanku.

Ty jesteś moim! moim! moim wiecznie!

245 Choćbyś miał xiężyc za ślubny pierścionek,

Choćbyś miał xiężyc, to ja go rozłamię,

Zagaszę xiężyc który cię prowadzi

Do pocałunków, do kochanki domu.

Ach bądź mi wiernym! błagam cię! zaklinam!

250 Na twoje własne szczęście. Ach! zaklinam!



Bo zginiesz luby... nie... razem zginiemy,

Ale ty zginiesz także gdy ja zginę...

Więc nie chcę zginąć, abyś ty nie zginął.

Przynajmniéj dzisiaj nie chodź tam wieczorem,

255 Przynajmniéj dzisiaj nie chodź tam... ja każę...




GRABIEC.

A któż ty jesteś co każesz?




GOPLANA.

 Królowa!

Królowa fali Goplana.




GRABIEC.

 Ej!... w nogi!

Jezus Marya! a tom popadł w biedę,

Szatana żona chce być moją żoną.



(Grabiec ucieka.)


GOPLANA. (sama.)

260 Niech słońce gaśnie! niechaj gwiazdy toną,

W bezdrożne niebo! niechaj róże więdną!

Co mi po słońcu, po gwiazdach, po kwiatach.

Wolę je stracić niż kochanka stracić.

Co mam potęgi, co nadprzyrodzonéj

Siły nad światem; to obrócę na to

265 Aby to serce podbić i mieć mojém...

Skierko! Chochliku!....



(Skierka przybiega.)

 Czy słyszałeś Skierko

Moją rozmowę z kochankiem? aniołem?




SKIERKA.

Nie karz... ciekawość... szczera moja skrucha.

270 Biały powoju kwiatek uszczyknąłem

I końcem różka włożywszy do ucha

Słyszałem... przez kwiat...




GOPLANA.

 Gdzie Chochlik?




SKIERKA.

 Leniwy

Ciągnie się z wiankiem...



(wchodzi Chochlik z wiankiem.)


GOPLANA.

 A wstydź się Chochliku!

Patrz coś ty narwał chwastu i pokrzywy,

275 Brzydkich piołunów, koniczyn, trawniku.




SKIERKA.

Pozwól mi Pani niech ja go wysiekę

Za taki wianek...




CHOCHLIK.

 Ej!... ja cię urzekę...




GOPLANA.

Słuchajcie mię cicho djabliki...

Oto Chochło polecisz za moim kochankiem;

280 Idź przy nim, przed nim, za nim, jak skoczne ogniki,

I błąkaj po murawach, tak, by przed porankiem

Nie trafił do mieszkania — ani do téj chaty

Gdzie mieszkają dwie piękne dziewczęta — dwa kwiaty,

Córki wdowy... Rozumiesz... a o wschodzie słońca

Tu miłego przyprowadź.




CHOCHLIK.

  285 Będę go bez końca

Błąkał i sadzał w błocie.... cha! cha! cha! cha! cha! cha!



(odchodzi Chochlik.)


GOPLANA.

A ty mój Skierko, leć na mały mostek

Gdzie jest mogiła samobójcy stracha.

Ukryj się w łozy zarostek.

290 Za godzinę, przez ten mostek

Będzie jechał pan bogaty,

Ustrojony w złote szaty,

Jak do ślubu — bez oręży,

I kareta złotem błyska,

295 I pięć rumaków w zaprzęży;



Cztery karych, i klacz biała

Przodem lecąc iskry ciska.

A na mostku wypróchniała

Leży belka drżąca, śliska.

Czy rozumiesz?




SKIERKA.

 Wywrócić?




GOPLANA (skłaniając głowę.)

300 Lecz nie szkodzić żywym

Ani ludziom ni koniom.




SKIERKA.

 A potém?




GOPLANA.

Tego pana w płaszczu złotym,

Hymnem wiatru czułym, tkliwym,

Zaprowadzić aż do chaty

305 Gdzie mieszka uboga wdowa,

I dwie młode córki chowa.

Uczyń tak, by pan bogaty

Wziął tam żonę i we dwoje

Odjechał złotą karetą.

310 Luby Skierko! dziecie moje!




SKIERKA.

Dziewczyna będzie kobietą.

Nim dwa razy słońce zaśnie,

Nim dwa razy xiężyc zgaśnie.



(odlatuje.)


GOPLANA. (sama.)

Więc rozesłałam Sylfy; niechaj pracują

315 Na moje szczęście. Teraz nie idzie o to

Aby wojskami kwiatów zdobywać niwy;

Nie kwiatów strzedz mi teraz, nie tęcze winąć,

Ani słowiki uczyć piosenek, ani

Budzić jaskółki wodne... kocham!... ginę!...

320 A jeśli on mię kochać nie będzie? cała



W mgłę się rozpłynę białą, i spadnę łzami

Na jaki polny kwiat i z nim uwiędnę.



(Rozpływa się w powietrzu.)



* * *





SCENA TRZECIA.

Chata Wdowy.

WDOWA i córki jéj BALLADYNA i ALINA wchodzą z sierpami.


WDOWA.

Zakończony dzień pracy, moja Balladyno

Twoje rączki od słońca całe się rozpłyną

Jak lodu krysztaliki. Już my jutro rano

Z Alinką na poletku dożniemy ostatka;

5 A ty moje dzieciątko siedź sobie za ścianą...




ALINA.

Nie! nie, nie, jutro odpoczywa matka,

A my z siostrzycą idziemy na żniwo.

Słoneczko lubi twoję główkę siwą

I leci na nią, by natrętna osa

10 Do białych kwiatków; ani go od włosa

Liściem odpędzić; że też nigdy chmurki

Bóg nie nadwieje, aby cię zakryła

O! biedna matko!




WDOWA.

 Dobre moje córki

Z wami to nawet ubożyzna miła,

15 A kto posieje dla Boga nie straci.

Zawsze ja myślę, że wam Bóg zapłaci

Bogatym mężem... a kto wie? a może

Już o was słychać na królewskim dworze?

A my tu żniemy, aż tu nagle z boru

20 Jaki królewic — niech i kuchta dworu

Albo koniuszy — zajeżdża karetą...

I mówi do mnie — podściwa kobieto

Daj mi za żonę jedną z córek — Panie!



Weź Balladynę, piękna jak dziewanna —

25 Tobie się także Alino dostanie

Rycerz za męża... ale starsza panna

Powinna prędzéj zostać panną młodą.

W rzeczułkach woda goni się za wodą.

Mój królewicu żeń się z Balladyną.




BALLADYNA.

30 Gdzie ty mój grzebień podziałaś Alino,

Co ty tam słuchasz jak się matce marzy.




ALINA.

Wiesz Balladyno że to jéj do twarzy

Kiedy śni głośno, kiedy się uśmiécha.




MATKA (do Balladyny.)

Dobrze ty mówisz! chata taka licha,

35 A mnie się marzy Bóg wie nie co... Ale

Bogu się także w wiekuistéj chwale

Musi coś marzyć.. A gdyby też Bogu

Chciało się matce dać złotego zięcia...




BALLADYNA.

Ach! słychać jakiś turkot na rozłogu,

40 Jedzie gościńcem dwór jakiegoś xięcia.

Pięć koni... złota kareta... ach kto to?...

Jedzie aleją.. Jak to pięknie złoto

Między drzewami błyska... Ach! mój Boże

Co im się stało?... śród naszego mostu

45 Powóz prrr... stanął... i ruszyć nie może...




WDOWA.

Pewnie chcą konie napoić...




BALLADYNA.

 Ot właśnie

Pan poi konie na drodze po prostu...




WDOWA.

Ha! jeśli pić chcą...




ALINA.

 Już słoneczko gaśnie,

Trzeba zapalić sosnowe łuczywo....




BALLADYNA. (biegnąc od okna.)

50 Ach lampę zaświeć... ach lampę... co żywo...

O gdzie mój grzebień?



(Słychać pukanie do drzwi.)


WDOWA.

 Cóż to?... co?... ktoś puka...

Otwórz Balladyno...




BALLADYNA.

 Niech siostra otworzy...




WDOWA.

Prędzéj otwórzcie... ktoś do chaty stuka.




ALINA.

Ach ja się boję...




WDOWA.

 Niech wszelki duch Boży

55 Boga wychwala... ja odemknę chatę...



(patrzy przez dziurkę od klucza.)

O jakie stroje złocisto bogate.



(otwiera.)

Czy w imie Boga?...



(Kirkor wchodzi.)


KIRKOR.

 Tak, z Boga imieniem.

Proszę wybaczyć, ale nad strumieniem

Mostek pod mojém załamał się kołem,

Szukam schronienia...




WDOWA.

  60 Proszę po za stołem

Mój królewicu siadać — proszę siadać.

Chata uboga — raczyłeś powiadać

Że powóz... O! to nieszczęście! — Dziewczęta!

To moje córki jasny królewicu —

65 A to już dawno człowiek nie pamięta

Takich przypadków, chyba przy xiężycu

Młynarz co jechał przeszłéj wiosny.




BALLADYNA.

 Matko

Dosyć — daj panu mówić...



(Wchodzi Skierka niewidzialny dla Aktorów.)


KIRKOR.

 Przed tą chatką

Słyszałem dźwięki luteń... czy to córki

Wasze grywają na lutni?




WDOWA.

  70 Przepraszam —

Nie... królewicu...




SKIERKA.

 Z niewidzialnéj chmurki

Sympatycznemi kwiaty poukraszam

Obie dziewice, bo moja królowa

Nie powiedziała do któréj nakłonić

75 Serce Kirkora... Muzyka echowa

Zacznie hymnami powietrznemi dzwonić;

A wieniec kwiatów taką woń rozleje,

Że serce tego człowieka omdleje,

Że jedném sercem dwa serca pokocha.



(Wkłada wieńce kwiatów na głowy dziewicom — słychać muzykę.)


WDOWA.

80 Może królewic chce odpocząć trocha...




KIRKOR (z zadziwieniem i niespokojnością.)

Odpocząć, kiedy dźwięki takie cudne

Słyszę... Dziewice, wasze są to pieśni?...

Słyszę śpiewanie...




ALINA.

 Czy się panu nie śni?

Tu w chacie... cicho...




KIRKOR.

 Ach jakże mi nudne

Wspomnienie zamku pustego!...




SKIERKA (na stronie.)

  85 Czar działa...




KIRKOR.

Z jakich kadzideł ta woń się rozlała?...

To spewna wasze wieńce uroszone

Łzami wieczora, dają takie wonie?




BALLADYNA.

Lecz my nie mamy wieńców.



(Wchodzi sługa Kirkora bogato ubrany.)


SŁUGA.

 Naprawione

Koło w powozie...




KIRKOR.

  90 Wyprządz z dyszla konie,

Ja tu zostanę...



(sługa odchodzi.)


WDOWA.

 Cóż to za zjawienie?

Królewie w chacie! Na jakiém on sienie

Spać będzie?... Jemu listki róży cisną...




KIRKOR (do siebie.)

Prawdę wróżyłeś pustelniku stary!

95 Gdzie okienkami dwie różyczki błysną,

Gdzie dach słomiany...




SKIERKA (do siebie.)

 Zakończone czary...




KIRKOR (do Wdowy.)

Słuchajcie matko! na świat wyjechałem

Szukać ubogiéj i cnotliwéj żony;

Dalej nie jadę, bo tu napotkałem

100 Cudowne bóstwa... O! gdybym dwa trony —

Ach powiem raczéj... gdybym miał dwa serca!

Lecz zdaje mi się że dwa serca noszę...

Dwóma sercami o dwie córki proszę;

Ale Bóg jedną tylko wziąść pozwala

105 I do ślubnego prowadzić kobierca;

Więc trzeba wybrać... Czemuż losu fala

Rozbiła serce moje o dwie skały?



Ach czemu oczy moje nie wybrały

I nie powiodły czucia. Dziś nie umiem

Wybrać...




WDOWA.

  110 Ja ciebie panie nie rozumiem?...




KIRKOR.

Proszę o rękę jednéj z córek... może

Słyszałaś kiedy o hrabi Kirkorze,

Co ma ogromny zamek, cztery wieże,

Złocisty powóz, konie i rycerze

115 Na swych usługach?... Otóż Kirkor... to ja...

Proszę o jedną z córek...




WDOWA.

 Córka moja?...

Ja dwie mam córki — ale Balladyna...




KIRKOR.

Czy starsza?




WDOWA.

 Tak jest... a młodsza Alina

Także jak anioł....




KIRKOR (do siebie.)

 Jaki wybór trudny

120 Starsza jak śniegi — u téj warkocz cudny

Niby listkami brzoza przyodziana;

Ta z alabastrów — a ta zaś różana —

Ta ma pod rzęsą węgle — ta fijołki —

Ta jako złote — na zorzy aniołki,

125 A ta zaś jako noc biała nad rankiem.

Więc jednéj — mężem drugiéj być kochankiem;

Więc obie kochać, a jedną zaślubić?

Lecz którą kochać? którą tylko lubić?...

Niech się przynajmniéj z ust różanych dowiem

Która mnie kocha?...



(do dziewic.)

  130 Moje smugłe łanie

Czy mnie kochacie?




BALLADYNA.

 Ach! ja ci nie powiém

Nie... ale nie śmiem wymówić — tak panie —

Ale ty zgadniesz choć będę milczała,

Zgadnij rycerzu.




KIRKOR (do Aliny.)

 A ty różo biała?




ALINA.

Kocham...




KIRKOR.

 Obiedwie kochają.




WDOWA.

  135 Zapewne

Że muszą kochać!... tożby to dopiéro

Gdyby nie kochać rycerza co szczerą

Mógłby za żonę wziąść sobie królewnę,

Piękny i śmiały.




KIRKOR.

 Któraż z was dziewice

140 Będzie mię więcej kochała po ślubie?

Jak będzie kochać? lubić co ja lubię?

Jak mi rozchmurzać gniewu nawałnice?




BALLADYNA.

O panie! jeśli w zamku są czeluście,

Z czeluści ogień bucha, a ty każesz

145 Wskoczyć — to wskoczę. Jeśli na odpuście

Xiądz nie rozgrzeszy, to wezmę na siebie

Śmiertelne grzéchy któremi się zmażesz.

Jeżeli dzida będzie mierzyć w ciebie,

Stanę przed tobą, i za ciebie zginę...

Czegoż chcesz więcéj?...




WDOWA.

  150 Weź! weź Balladynę.

Szczera jak złoto.




KIRKOR (do Aliny.)

 A ty młodsza dziewo

Co mi przyrzekasz?




ALINA.

 Kochać i być wierną.




KIRKOR.

Ach nie wiém któréj oddać rękę lewą

Jako szwagierce — a któréj z pierścionkiem.

155 O! gdybym ujrzał tę gwiazdę przedsterną

Co wiodła króle do dzieciątka żłobu,

Serce mam jedno a ciągnie do obu.

Którą odrzucić? któréj być małżonkiem?

Obie kochają, więc niesprawiedliwość

160 Poniesie jedna, jeśli wezmę drugą.

W obojgu jedna prostota i tkliwość,

W obojgu miłość jednaką zasługą...

Którą tu wybrać?...




ALINA.

 Jeśli mnie wybierzesz

Szlachetny panie, to musisz obiecać

165 Że mię do zamku twojego zabierzesz

Z matką i siostrą... Bo któż będzie matce

Gotować garnek? kto ogień rozniecać?

Ona nie może zostać w biednéj chatce,

Kiedy ja będę w pałacach mieszkała.

170 Patrz ona siwa jak różyczka biała.

O! widzisz panie... musisz także ze mną

I matkę zabrać...




KIRKOR.

 O! jakąż tajemną

Roskoszą serce napełnia... o miła...




WDOWA.

Lecz Balladyna to samo mówiła

175 W sercu i w myśli... Wierzaj mi rycerzu

I Balladyna kocha matkę starą.




KIRKOR.

Jużem był wybrał i znów mi w puklerzu

Dwa serca biją...




BALLADYNA.

 Byłabym poczwarą,

Niegodną twojej ręki, ale piekła,



180 Żebym się matki kochanéj wyrzekła.

Prócz matki, siostry, wszystko ci poświęcę.




KIRKOR.

Oślepionego chyba losu ręce

Wskażą mi żonę...




SKIERKA (śpiewa do ucha Wdowy.)

 Matko w lesie są maliny,

  185 Niechaj idą w las dziewczyny.

 Która więcéj malin zbierze,

 Tę za żonę pan wybierze.




WDOWA.

 Coś matce staruszce

Przyszło do głowy... Mój ty królewicu,

190 Jeśli pozwolisz twéj pokornéj służce,

To ci poradzi piękny krasnolicu.

Oto niech rankiem idą w las dziewczyny,

A każda weźmie dzbanek z czarnéj gliny:

I niechaj malin szukają po lesie,

195 A która pierwsza dzban pełny przyniesie

Świeżych malinek, tę weźmiesz za żonę.




KIRKOR.

Wyborna rada... O! złota prostoto!

Ty mi dasz szczęście niczém nieskłócone,

Dnié roskoszami przeplatane z cnotą.

200 Tak moja matko... niech o słońca wschodzie

W las idą córki z dzbankami na głowie.

A my w lipowym usiądziemy chłodzie;

Która powróci pierwsza, ta się zowie

Hrabini Kirkor... Sądź sam wielki Boże.




WDOWA.

205 Królewic znajdziesz w téj chateczce łoże,

Pachnące siano zakryte bielizną.

Wierzaj mi panie, żabki się nie wślizną

Do twego sianka... proszę do alkowy.




KIRKOR (klaszcze, wchodzi sługa.)

Przynieś z powozu puhar kryształowy,

210 Wino i zimne żubrowe pieczywo...



(sługa odchodzi.)

Bądźcie mi zdrowe piękne narzeczone...



(odchodzi do alkowy poprzedzany przez Wdowę.)


ALINA.

Siostrzyco moja... o! jakież to dziwo,

O! jakie szczęście!




BALLADYNA.

 Jeszcze nie złowione,

To szczęście siostro może nie dla ciebie...




ALINA.

215 O! moja siostro... wszakże to na niebie

Jeśli nie słońce, to gwiazdy nad głową:

Jeśli nie będę panią Kirkorową,

To będę pani Kirkorowéj siostrą.

A tobie jutro trzeba wziąść się ostro

220 Do tych malinek, bo wiész że ja zawsze

Uprzedzam ciebie i mam pełny dzbanek.

Nie wiem czy na mnie jagody łaskawsze

Same się tłoczą... czy tam... twój kochanek...




BALLADYNA.

Milcz!...




ALINA.

 Ha siostrzyczko? a ja wiém dla czego

Malin nie zbierasz...




BALLADYNA.

  225 Co tobie do tego?




ALINA.

Nic... tylko mówię że jabym nie chciała

Rzucić kochanka ani dla rycerza,

Ani dla króla... a gdybym kochała,

Wzajem kochana, rolnika, pasterza,

To jużby żaden Kirkor...




BALLADYNA.

  230 Nie chcę rady

Od głupiéj siostry...



(słychać klaskanie za chatą — Balladyna zapala świéczkę i ukrywszy ją w dłoni wychodzi.)


ALINA.

 Ha zaklaskał w borze —

Wyszła ze świeczką... O! mój wielki Boże

Co tam pan Grabek powié na te zdrady.

Bo też ta siostra chce iść za Kirkora,

235 A jam widziała na kwiatkach ugora,

Ba! i pod naszą osiną słyszałam

Sto pocałunków... przebacz mi o! Chryste

Że sądzę miłość, któréj ach! nie znałam...



(klęka.)

Widzisz mój Boże! ja mam serce czyste,

240 A przysięgając nie złamię przysięgi...

Boże! ptaszęta u twojéj potęgi,

Mogą uprosić o wiszeńkę czarną,

Jaskółkom w dziobek dajesz muszkę marną.

Jeśli ty zechcesz Boże mój jedyny,

245 Gdzie stąpię... wszędzie czerwone maliny...



(Siada na ławie i usypia.)


SKIERKA (śpiewa.)

Niech sen szczęścia pozłacany

Zamyka oczy dziewczyny...

A ja lecę do Goplany...



(odchodzi.)


ALINA (przez sen.)

Wszędzie maliny! maliny! maliny...





KONIEC AKTU PIERWSZEGO.





Tekst jest własnością publiczną (public domain). Szczegóły licencji na stronie autora: Juliusz Słowacki.





AKT DRUGI.



* * *



SCENA PIERWSZA.

Las przy jeziorze Gople — Wschód słońca.

CHOCHLIK i GRABIEC w czerwone błoto trzęsawic uwalany — i dobrze podpity.


GRABIEC.

Nie pójdę krokiem daléj.




CHOCHLIK.

 Ale to już blisko

Do twojego domostwa.




GRABIEC.

 Moje czarne psisko

Nie wierzę tobie... bo mię błąkasz — sadzasz w błocie

I wykręcasz ogonem... Nie... mój czarny kocie

5 Chciałem ciebie pogłaskać a ogień wytrysnął...

Spać chcę.




CHOCHLIK.

 Zażyj tabaki...




GRABIEC (trzymając się dębu.)

 Patrz dąb mię uścisnął

I nie dziw, dąb przyjaciel grabiny... Mój dębie

Wierz mi że cię szacuję, co w sercu to w gębie.




CHOCHLIK.

Chodźmy daléj...




GRABIEC.

 Znalazłem dęba przyjaciela;

10 Choćbyś mi raj pokazał gdzie Bóg wróble strzela,

To nie porzucę dębu co się cały chwieje,

I potrzebuje wsparcia. — Patrz biedaczek mdleje.

Tu psie! tutaj z latarnią! zgubiłem dębinę.

Ha! dąb uciekł... nie poznał mnie... obrosłem w trzcinę

Siedząc w błotach noc całą...




CHOCHLIK.

 Chodź do karczmy.




GRABIEC.

  15 Na to

Masz ze mnie przyjaciela — na to jak na lato...

Nie... to już nie przystoi... jeśli karczma dama

Kocha mię jak ja kocham... to nadejdzie sama...

Głupstwo chodzić do dziewcząt... Skąd ty masz tabakę?




CHOCHLIK.

Od pana Lucyfera.




GRABIEC.

  20 Ty mi świecisz Bakę.

Psie mój miły poszukaj zająca — a strzelę.




CHOCHLIK.

Czém?...




GRABIEC.

 Gromem... Cośmy z tobą dobrzy przyjaciele,

Przepraszam ciebie bardzo żem cię zawiódł w błota,

Siedzieliśmy w kałuży po uszy jak cnota,

25 I kichali — kichali... mój nos w nos waćpana.




CHOCHLIK.

Pamiętasz co nam trzcina mówiła?




GRABIEC.

 Kochana!

Przyszła na pomoc...




CHOCHLIK.

 Trzcina ratowała dudę...




GRABIEC.

Ja zawsze obwiniałem trzciny o obłudę...




CHOCHLIK.

Chodź daléj...




GRABIEC.

 Spać chcę...




CHOCHLIK.

 Lepiéj wleź na dąb...




GRABIEC (śpiewa.)

  30 Na dębie

 Siedzą gołębie,

 Na stawku pływają kaczki...

Jeżeliś przyjacielem, to zanieś do praczki

Moje spodnie...




CHOCHLIK.

 Co? jak to? chcesz spać bez szlafmycy?




GRABIEC.

35 Nie chcesz?... to idź do djabła kocie czarownicy.




CHOCHLIK.

Dobréj nocy...




GRABIEC.

 Dobranoc... dobranoc psie miły.

Szedłbym jeszcze do karczmy ale nie mam siły.

Dobranoc...



(zasypia.)


CHOCHLIK.

 Co za głupie stworzenia ci ludzie!

Spił się, cały w czerwonéj umazgał się rudzie,

40 I śpi, niech sobie teraz nadchodzi Goplana.



(Goplana wchodzi ze Skierką.)


GOPLANA.

Gdzie on? ach zasnął... Niech zorza różana

Pierwsze mu blaski na oblicze rzuci;

Lecz niech się zorza na poły zasmuci,

I płaczem rosy słońce tak przesłoni,

45 Aby łagodne powiek nie raziło...

A ty Chochliku weźmij z hojnéj dłoni

Twoją nagrodę...




CHOCHLIK (biorąc dar.)

Orzech świstun, zgniłą

Pełny tabaką... dzięki ci królowo,

Przez dwa dni będę częstował hiszpanką

Chłopstwo pijane...




GOPLANA (do Skierki.)

  50 Któraż jest kochanką

Kirkora?...




SKIERKA.

 Obie...




GOPLANA.

 O szalona głowo!




SKIERKA.

Przyjdą do lasu szukać malin obie,

Ja ci mówiłem...




GOPLANA.

 Poradź mi co zrobię?




SKIERKA

Spuść się na czarne Balladyny serce;

55 Zazdrość widziałem w maleńkiéj iskierce,

Więcéj niż zazdrość...




GOPLANA.

 Cóż robiły w nocy?




SKIERKA.

Alina Boskiéj wzywając pomocy

Usnęła cicho marząc o malinach;

A Balladyna zapaliła świecę

60 I wyszła, bo ktoś zaklaskał w osinach.

Leciałem za nią śledzić tajemnicę

Nocnéj przechadzki... Jako mgliste mary,

Szła po murawach i drząca i cicha:

A płomyk świécy przez różowe szpary

65 Białych paluszków, jak z róży kielicha,

Błyskał i gasnął, to błyskał to gasnął.

Zbudził się ptaszek w osinach i zasnął,

Tak cicho przeszła wietrznemi poloty,

Tak cicho przeszła... Ćmy wianuszek złoty



70 Zwinął się, leciał nad dziewicy głową.

Stanęła... słucham... ona ciche słowo

Wmięszała w szmery listeczków osiny...

Ktoś odpowiedział.....




GOPLANA.

 Może Balladyny

Drużka?...




SKIERKA.

 Nie pani.




GOPLANA.

 Kto?




SKIERKA.

 Mamże powiedziéć?




GOPLANA (pokazując na śpiącego Grabka.)

On?




SKIERKA.

 Tak...




GOPLANA (do Chochlika.)

  75 Chochliku... kazałam ci śledzić,

Przeszkodzić.




CHOCHLIK.

 Djabeł kochankom przeszkodzi.




GOPLANA.

Zamknij Chochlika Skierko w muszli żabiéj

I na jezioro puść by kota w łodzi.




CHOCHLIK.

O! pani pani lepiéj ty mię zabij...




GOPLANA.

80 Zabić nie mogę lecz mogę ukarać...




SKIERKA.

Pójdź Panie Chochło o łódkę się starać.



(Chochlik przekrzywiając się jak krnąbrne dziecko odchodzi za Skierką.)


GOPLANA (sama.)

Więc on ją widział... on ją widział nocą;

Przekleństwo! wczoraj widział ją w osinie.



Niechaj te gwiazdy nigdy się nie złocą

85 Co im świeciły! Niech ten miesiąc ginie!

Niechaj anielskiéj drogi mléczne stopnie

W proch się rozsypią!... On był tam? — okropnie.

Żeby ta dziewa jedno mi spojrzenie

Przedała dzisiaj za brylanty światów...

90 Jak go ukarać? ach ja się zamienię

W błękitny powój i węzłami kwiatów

Na śmierć uścisnę... O nie... z tego wianka

Kochanek żywy wyjdzie, a kochanka

Rozpłomieniona miłością omdleje.

95 Jak go ukarać?... Niechaj wrośnie wszystek

W płaczącą wierzbę, korą się odzieje.

Niech się na drzewie skłoni każdy listek,

Jakoby smutny przewinieniem spadał

I płakał... Luby gdy cię tak zobaczę,

100 Że będziesz płaczem na płacz odpowiadał,

To będę płakać ach! że wierzba płacze.



(Skierka wraca.)


SKIERKA.

Zamknięty w muszli po strumykach skacze,

I na jezioro wyjeżdża w powozie

Nieboszczki żaby.




GOPLANA.

 Wytnij rózgę w łozie.



(Skierka podaje Goplanie pręcik.)

105 Obudź się teraz! obudź się kochany!

Powiédz dla czego?...




GRABIEC (senny.)

 Spię... bo jestem pjany.




GOPLANA.

Powiédz dla czego jak miłośny słowik

Piosnką wieczora?...




GRABIEC (śniąc na pół.)

 Podaj mi borowik

I włóż pod głowę za puduszkę... a nie?

110 To idź do stawu rybo, koczkodanie.




GOPLANA.

Więc poznaj władzę Goplany!

Wrośnij w ziemię, i z téj ziemi

Wyrośnij korą odziany,

liściami płaczącemi.



(Grabiec tonie w ziemię, wierzba na tém miejscu wyrasta.)



115 Rośnij wierzbo płacząca;

Skarz się gdy ptaszek trąca,

Gdy cię strumyk podrywa;

Kiedy wietrzyk rozniesie,

Twoje listki po lesie.

120 Skierko! przyszlij słowika niech téj wierzbie śpiéwa

Słowa miłośne, i niech ją nauczy

Kochać i płakać;

Ale niech żaden dziób kruczy

Nie śmie nad nią smutnie krakać

125 Pieśni pogrzebu,

Bo ta wierzba nie umarła.




SKIERKA.

O! jakże pięknie listki rozpostarła!

Jak się kłania kwiatom, niebu.

Wierzba wyrosła z człowieka,

130 I piękniejsza niż był człowiek.




GOPLANA.

Niechaj teraz kochanek Balladyny czeka,

Niechaj sękowém okiem z pod korzanych powiek

Upatruje dziewicy...




SKIERKA.

 Widzę dwie dziewczyny.

Niosą na głowach czarne dzbanki z gliny,

Szukają malin.




GOPLANA.

  135 Skryjmy się w gęstwiny.



(Goplana i Skierka kryją się — Alina wchodzi z dzbankiem na głowie.)


ALINA.

Ach pełno malin — a jakie różowe!

A na nich perły rosy kryształowe,



Usta Kirkora takie koralowe

Jak te maliny... Fijołeczki świeże

Wzdychacie próżno, bo ja nie mam czasu

140 Zrywać fijołków bo siostrzyczka zbierze

Dzban pełny malin i powróci z lasu

I weźmie męża; a ja z fijołkami

Zostanę panną... Choćbyście wy były

145 Fijołki moje złotemi różami,

Wolę maliny.



(śpiewa szukając malin.)

 Mój miły! mój miły!

 Złoty wielki pan.

 Mojemu miłemu

 Niosę malin dzban.

  150 Bo on woli mój kochanek,

 Taki pełny malin dzbanek,

 Niż zbożowy łan. Oh!

 Niż zbożowy łan.



(odchodzi w las.)

(Wchodzi Balladyna z dzbankiem na głowie.)


BALLADYNA.

Jak mało malin! a jakie czerwone

155 By krew. — Jak mało — w którą pójdę stronę?

Nie wiem... a niebo jakie zapalone

Jak krew... Czemu ty słońce wschodzisz krwawo?

Noc wolę ciemną niż taki poranek....

Gdzie moja siostra... musiała na prawo

160 Pójść i napełnić malinami dzbanek;

A ja śród jagód chodzę obłąkana,

Jakąś rospaczą, i łzy gubię w rosie.




ALINA (z głębi lasu.)

Siostrzyczko moja! siostrzyczko kochana!

A gdzie ty?...




BALLADYNA.

 Jaki śmiech w Aliny głosie.

Musi mieć pełny dzbanek...



(Alina wchodzi.)


ALINA.

  165 Cóż siostrzyczko?




BALLADYNA.

Co?...




ALINA.

 Czy masz pełny dzbanek?




BALLADYNA.

 Nie...




ALINA.

 Bladyno

Cóż ty robiłaś?




BALLADYNA.

 Nic...




ALINA.

 To źle różyczko...

Ja mam dzban pełny mniéj jedną maliną.




BALLADYNA.

Weź tę malinę z mego dzbanka.




ALINA.

 Miła!...

170 Siostrzyczko moja, powiedz, gdzieżeś była?

Wyszłyśmy razem, miałaś dosyć czasu;

Wszak ja ci siostro nie ukradłam lasu.

Dlaczegoż teraz z taką białą twarzą?

I z przyciętemi ustami...




BALLADYNA.

 Wyłażą

175 Z twojego dzbanka maliny jak węże

Aby mię kąsać żądłami wymówek.

Idź i bądź panią! siostra się zaprzęże

Jak wół do pługa, będzie tłoczyć oléj

Z kolących siemion i z brzydkich makówek.




ALINA.

180 A wstydź się siostro... proszę cię nie boléj

Nad mojém szczęściem.




BALLADYNA.

 Cha! cha! cha!




ALINA.

 Co znaczy

Ten śmiech okropny? siostro! czy ty chora?

Jeżeli wielkiéj doznajesz rospaczy

To powiédz... Ale ty kochasz Kirkora?

185 Ty bardzo kochasz? Siostro! powiédz szczerze?

Bo widzisz rybko, są inni rycerze,

Jak będę panią to ci znajdę męża...




BALLADYNA.

Ty będziesz panią? ty! ty!



(dobywa noża.)


ALINA.

 Balladyna!...

Co ten nóż znaczy?...




BALLADYNA.

 Ten nóż?... to na węża

W malinach...




ALINA.

  190 Siostro jesteś blada, sina.

Kalinko moja! co tobie? co tobie?

Czemu ty blada? ach! jak to okropnie!

Przemów choć słówko! Usiądźmy tu obie,

I mówmy z sobą otwarcie, rostropnie,

Jak dwie siostrzyczki.



(siadając na murawie.)

  195 Ja kocham Kirkora,

Ach nie dla tego że Kirkor bogaty,

Że wielki rycerz, pan możnego dwora,

Że ma karetę złotą, złote szaty;

A jednak miło mi że chodzi w złocie,

200 Że miecz ma jasny, służebników krocie:

Bo to jak rycerz w bajce, co się rodzi

Z wielkiego króla i w lesie znachodzi

Jakąś zaklętą królewnę.




BALLADYNA. (wstając z pomięszaniem.)

 Och!...




ALINA. (wstając.)

 Miła!...

Co tobie?...




BALLADYNA. (ze wzrastającém pomięszaniem.)

 Gdybym cię siostro zabiła.




ALINA.

Co też ty mówisz?...




BALLADYNA.

  205 Daj mi te maliny!...




ALINA.

A kto wie siostro? gdybyś poprosiła,

Pocałowała usteczka Aliny.

Możebym dała?... spróbuj Balladynko...




BALLADYNA.

Prosić?...




ALINA.

 Inaczéj żegnaj się z malinką.




BALLADYNA. (przystępując.)

Co?...




ALINA.

  210 Bo też widzisz siostro że ten dzbanek,

To moje szczęście, mój mąż, mój kochanek,

Moje sny złote i mój ślubny wianek,

I wszystko moje...




BALLADYNA (z wściekłością natrętną.)

 Oddaj mi ten dzbanek.




ALINA.

Siostro?...




BALLADYNA.

 Oddaj mi... bo!...




ALINA. (z dziecinném najgrawaniem się.)

 Bo... i cóż będzie

215 Bo?... Nie masz malin więc suche żołędzie

Uzbierasz w dzbanek — czy wierzbowe liście?...



I tak... ja prędzéj biegam, i przez miedzę

Ubiegnę ciebie...




BALLADYNA.

 Ty?...




ALINA.

 A oczywiście

Że ciebie w locie siostrzyczko wyprzedzę...




BALLADYNA.

Ty!




ALINA.

  220 O! nie zbliżaj się do mnie z takiemi

Oczyma... Nie wiem... ja się ciebie boję.




BALLADYNA. (zbliża się i bierze ją za rękę.)

I ja się boję... połóż się na ziemi...

Połóż! ha!



(zabija.)


ALINA.

 Puszczaj!... oh!... konam...



(pada.)


BALLADYNA.

 Co moje

Ręce zrobiły?... O!...




GŁOS Z WIERZBY.

 Jezus Marya...




BALLADYNA. (przerażona.)

225 Kto to?... zawołał ktoś?... czy to ja sama

Za siebie samą modliłam się?... Żmija,

Kobiéta, siostra — nie siostra. Krwi plama

Tu — i tu — i tu



(pokazując na czoło plami je palcem.)

 I tu. — Któż zabija

Za malin dzbanek siostrę?... Jeśli z bora

230 Kto tak zapyta? powiem — ja. — Nie mogę

Skłamać i powiem ja! — Jakto ja?... Wczora



Mogłabym przysiądz że nie... W las!... w las!... w drogę,

Wczorajsze serce niechaj się za ciebie

Modli. — Ach jam się wczoraj nie modliła.

235 To źle! źle! — dzisiaj już nie czas... Na niebie

Jest Bóg... zapomnę że jest, będę żyła

Jakby nie było Boga.



(odbiega w las.)

(Goplana i Skierka wchodzą — Alina leży zabita.)


GOPLANA.

 Ach okropność,

Ludzie tak siebie zarzynają nożem.

Nie wiem jak ludzka poczyna rostropność

240 W takiém zdarzeniu?... My duchy nie możem

Znać owych ziółek, które rany leczą;

A ona ciepła, może jeszcze żywa?

Pustelnik nieraz ziółka w lesie zrywa,

Więc może, gdyby miał koło niéj pieczą,

245 Do życia wróci... Ach Skierko mój drogi

Sprowadź tu pustelnika.



(Skierka odbiega.)

 Wy ciernie i głogi,

Jeżeli zabójczyni padnie na kolana,

Bądźcie pod jéj kolanami.

Niech leci wiatrem ścigana,

250 Przerażona strumyka mruczącego łzami

Jak siostry płaczem...



(patrząc w las.)

Widzę tego pasterza co się zwie tułaczem

Wygnanym z kraju szczęścia i po całym świecie

Szukał próżno kochanki... dziś kocha się w kwiecie,

255 W słońcu, w gwiazdach... w jutrzence... niech ujrzy to ciało.



(odchodzi w las.)

(Wchodzi Filon patrząc w niebo.)


FILON. (z emphazą.)

Poco mi świecisz małżonko Tytana

Twarzą co przeszła z różowéj na białą?...



Poco mi świecisz Febie? Tyś do rana

Miłością konał na Tetydy łonie;

260 A teraz puszczasz rozhukane konie,

I z szat wilgotnych srebrną trzęsiesz rosę,

Szczęśliwy Febie!... Tam blada Dyanna,

Patrząc na twoje czoło złotowłose,

Przed Endymjonem kryje się w błękicie,

265 Do głębi serca promieniami ranna..

Miłość — to światło, to niebo, to życie!

A jam nie kochał! o biada mi! biada!



(Spostrzega ciało Aliny.)

Cóż to za bóstwo?... Jak marmury blada!

Nie żywa?... Boże! a taka podobna

270 Do nieśmiertelnych Bogiń — i nie żywa —

Jak nad nią płacze ta wierzba żałobna?

A moja dusza na marzenia tkliwa

Łez dla niéj nie ma?... Samotność popsuła

Źródło łez moich!... Jaka postać cudna!...

275 Jak ona wczoraj musiała być czuła!...

Jak do niéj wianek przypadał weselny!

Jak mogła kochać!... A dziś!... śmierć obłudna

Życie wydarła, a wdzięk pośmiertelny

Na moją zgubę nie żywéj nadała...

280 O! mój aniele! ty śmierci kochanka!

O! jak miłośnie twoja ręka biała

Ujęła czarny dzbanek... z tego dzbanka

Płyną maliny, a z alabastrowéj

Piersi wytryska drugi taki strumień,

285 Piękniejszy barwą od krwi malinowéj.

Ach! twój zabójca od dwu będzie sumień

Ścigany za te dwa strumienie krwawe...

Nie... to zwierz leśny musiał zabić ciebie,

Człowiek by nie mógł — Boże... oto rdzawe

290 Leży żelazo — to człowiek!... Ach w niebie

schronienia przed tłumem tych ludzi.

Spij moja luba! ciebie nie obudzi

Ten pocałunek... a mnie niech zabije...



(Całuje usta umarłéj i podnosi nóż... Pustelnik nadbiega.)


PUSTELNIK.

Stój! stój zabójco — On żelazo kryje

Do swoich piersi...




FILON.

  295 Ojcze! patrzaj na nią!

Znalazłem przecie kochankę... nie żywą.




PUSTELNIK.

Czyjeż to miecze takie kwiaty ranią?

Któż te pustynie krwią czerwieni żywą?

Czy tu Król Popiel zawitał i plami

Białe lilije naszych lasów?...




FILON.

  300 Łzami

Krew tę obmyję...




PUSTELNIK.

 Wstydź się łez...




FILON.

 Ach ona

Umarła... patrzaj tu! tu! tu!... niebieski

Kwiatek — znak śmierci śród białego łona...

Gwiazdeczka śmierci...




PUSTELNIK.

 Ty młody i rzeski,

305 Podnieś umarłą i weź na ramiona;

Ja ci pomogę dźwigać lekkie ciało.

W celi mam ziółka...




FILON.

 Ty duszę omdlałą

Krzepisz nadzieją; ty podajesz ramię

Duszy nieszczęsnéj, która się już kładła

310 W mogiłę żalu... pozwól że ułamię

Gałązkę z wierzby pod którą upadła,

Kochanka moja okropnie zabita...

Tum ją zobaczył — tu pokochał — stracił

Wprzód nim pokochał... Ach w przeszłości świta

315 Szczęście stracone; jam się nie zbogacił.

A skarb znalazłem...



(urywa gałązkę z wierzby.)


GŁOS Z WIERZBY.

 Nie trącaj bom pjany...




FILON.

Ta wierzba gada...




PUSTELNIK.

 W lesie są szatany.

Ja znam się z niemi; nieraz mi do celi

W okna stukają...




FILON.

 W lesie są anieli,

Ale umarli...




PUSTELNIK.

  320 Chodź z twoim Aniołem...



(Filon bierze na ramiona ciało Aliny i odchodzi z pustelnikiem)

(Goplana i Skierka wychodzą z gęstwin)


GOPLANA (wskazując na wierzbę.)

Przeklęci ludzie! jakim oni czołem

Śmieli ułamać gałąź tego drzewa?

On musi cierpić...




SKIERKA.

 Ach coś się wylewa

Gorzkiego z rany... to zapewne woda

325 Z ziarnek pszenicy ogniem wymęczona,

Którą ci ludzie piją...




GOPLANA.

 Łza stracona...

Ach każdéj łezki brylantowéj szkoda,

Kiedy nie dla mnie płynie ze źrenicy.

Jutro ty będziesz wolny mój kochanku;

330 Jutro wymawiać będziesz okrutnicy,

Że cię dręczyła z ranka do poranku...

Ukryj się Skierko — patrzaj Balladyna

Zbłąkana w lesie tu nadchodzi, sina,

Okropnie blada z rozpuszczonym włosem.

335 Ja twarz zakryję i pod wierzbą siędę;



Będę mówiła do niéj siostry głosem;

I obłąkaną gryść będę... gryść będę...



(Skierka odchodzi.)


BALLADYNA. (wbiega na scenę obłąkana.)

Wiatr goni za mną i o siostrę pyta,

Krzyczę... zabita — zabita — zabita.

340 Drzewa wołają... gdzie jest siostra twoja?...

Chciałam krew obmyć... z błękitnego zdroja

Patrzała twarz jéj blada i milcząca...

O... gdzie ja przyszła?... to wierzba płacząca...

Ta sama... gdzie ja — Siostra moja!... żywa!...




GOPLANA.

Siostro...




BALLADYNA.

  345 Okropném wołasz mię imieniem?

Trup... trup... na mnie białą dłonią kiwa...

Wszystkie mi włosy przesiękły sumnieniem

I ciągną nazad wstając z głowy — Ale

Nogi przykute...




GOPLANA.

 Czy ci smutne żale

350 Nie mówią siostro żeś ty źle zrobiła?...

I gdyby siostra twoja żyła?...




BALLADYNA.

 Żyła?




GOPLANA.

Mogłażbyś ty ją zabić po raz drugi?




BALLADYNA.

(szukając koło siebie.)

Zgubiłam mój nóż.




GOPLANA.

 Ach nie dosyć długi,

Nóż twój był siostro...




BALLADYNA.

 To nie moja wina.




GOPLANA.

355 Siostro! lecz jeśli przebaczy Alina?...

Jeśli zapomni... i powie: siostrzyczko

Miałam sen taki do chaty wieczorem...

Nim wyszłaś w ciemne osiny ze świeczką,

Przyjechał rycerz; rycerz był upiorem,

360 Upior dwie siostry pokochał szalenie,

I obie wysłał na maliny;... śniłam

Że gdyśmy zaszły w głuche lasu cienie,

Siostra mnie nożem... W tém się obudziłam...

Chodźmy do wróżki niech sen wytłómaczy...




BALLADYNA. (zamyślona.)

365 To sen... ach prawda... i mnie się wydaje

Że to sen siostro...




GOPLANA.

 Ten sen nic nie znaczy...




BALLADYNA.

To sen...




GOPLANA.

 I tylko matka nas połaje,

Żeśmy się długo zabawiły w borze.




BALLADYNA.

A rycerz...




GOPLANA.

 Zniknął... to sen...




BALLADYNA.

 Być nie może...

370 Co? ha okropnie, rycerz jak sen zniknął?




GOPLANA.

Ale ja żyję...




BALLADYNA.

 Bogdajbyś umarła!

To sen... to sen — ha?... rozum już przywyknął

Do twojéj śmierci. Skorobym otarła

Krew z mojéj ręki... byłabym szczęśliwa.




GOPLANA. (odkrywa twarz)

375 Bądź nią szatanie! twa siostra nie żywa.




BALLADYNA.

O wielki Boże! a ty co za widmo?...




GOPLANA.

Bańka z kryształu którą wichry wydmą

Z błękitu fali... i barwami kwiatu

Malują zorze — Ale bądź spokojną,

380 Ja nie wyjawię tajemnicy światu.

Zostawię ciebie przeznaczeniem spojną

Z ręką rycerza, i ze zbrodni ręką;

A ręka zbrodni daléj zaprowadzi.

Usychaj wiecznie tajemnicy męką.

385 Każda malina może ciebie zdradzi.

Ta wierzba ciebie widziała,

Korą wyśpiewa...

Lękaj się drzewa!

Lękaj się kwiatu!

390 Każda lilija albo róża biała,

I na ślubie i po ślubie,

Będzie plamami szkarłatu

Na wszystkich liściach czerwona.

Idź... weź ten dzbanek... ja ciebie nie zgubię.

395 Ale natura zbrodnią pogwałcona

Mścić się będzie — idź do chaty.



(Balladyna bierze z rąk Goplany dzbanek Aliny i odchodzi milcząca.)

Odeszła i splamione krwią obmyje szaty.

Ale na czole plama zostanie czerwona;

Nie ostrzegłam jéj, próżno byłoby ostrzegać,

400 Ta plama nie zejdzie z czoła. —

Ja zaś idę po fali kryształowéj biegać,

Rzucę ten ciemny obraz zbrodni, w jasne koła

Zwierciadlanego Gopła... O blasku miesiąca

Wrócę słuchać jak szumi ta wierzba płacząca.



(odchodzi.)



* * *



SCENA DRUGA.

Ganek przed chatą wdowy ocieniony lipą.

WDOWA i KIRKOR siedzą na ławie.


KIRKOR.

Nie widać córek...




WDOWA.

 Wrócą panie! wrócą

Jedna za drugą jak dwie gąski białe,

Jedna za drugą. Ach łzy mi się rzucą

Ze starych oczu, na Chrystusa chwałę,

Gdy je zobaczę...




KIRKOR.

  5 Któraż pierwszą będzie?

Czy Balladyna?




WDOWA.

 Pewnie Balladyna.

Wszak ona pierwsza w kościele i wszędzie

Pierwsza... z organem piosenkę zaczyna.

Alina także pierwsza.




KIRKOR.

 Więc Alina

Może powróci?




WDOWA.

  10 Ha! może Alina,

Bogu to wiedziéć...




KIRKOR.

 Czy wiesz moja stara,

Żem niespokojny o twoje dziewczęta...




WDOWA.

To i ja właśnie... jakaś niby mara

W głowę mi wlazła. Choć nikt nie pamięta

15 Aby na wiosnę kiedy być nie było

Malin... a gdyby się też przytrafiło

Że nie ma malin... tak marzyłam wczora

Nim sen przyleciał... gdyby też śród bora

Nie było malin? — potém sama sobie



20 Mówiłam... głupiaś... wszakże koń przy żłobie

Gdy nie ma owsa to zajada siano,

Jeśli dziewczęta malin nie dostaną,

To nazbierają poziómek — Wy króle,

Może wam w zamkach nie znać się co ziomka,

25 A co malina, co siano a słomka,

A co są dziuple, a co pszczelne ule.

Wam tylko złoto, złoto, zawsze złoto...




KIRKOR.

Ach nie wierz temu... nieraz my zgryzotą

Trapieni w zamkach dnie pędzimy liche.

30 Stokroć matko wolę twoje ciche

I wiejskie życie... Miło na tym ganku

Czekać wieśniaczéj małżonki, jak lubo

Kołysze sercem ten powiew poranku;

Ty taka dobra choć masz szatę grubą.




WDOWA.

35 To mój świąteczny przecie ubior — proszę!

Cycowa suknia! tylko w święto noszę

Takie ornaty... Wraca Balladyna...




KIRKOR.

 Gdzie?




WDOWA.

O! nie widać... lecz matce wiadomo.

Patrz panie! oto jaskółeczka sina

40 Zamiast wylecić, kryje się pod słomą,

I cicho siedzi... Gdyby zaś Alina

Wracała z gaju, tobyś to mój panie

Usłyszał w bełkach szum i świegotanie,

Jedna za drugą pyrr... pyrr... lecą z gniazdek

45 Do téj dziewczynki, i nad nią się kręcą,

Niby chmureczka małych, czarnych gwiazdek,

Nad białą gwiazdką...




KIRKOR.

 Dla czegoż się nęcą

Ptaszki do młodszéj córki?...




WDOWA.

 Któż to zgadnie?...

Idzie Bladyna widzisz?...




KIRKOR.

 Jak jéj ładnie

Z tym czarnym dzbankiem na głowie.



(Balladyna wchodzi ze spuszczoną głową.)

  50 Dziewico!

Oddaj mi dzbanek, ja ci zaś na wzajem

Daję pierścionek...



(Bierze dzbanek. Balladyna odwraca głowę — Kirkor kładzie na jéj palec pierścionek.)


WDOWA.

 Brylanciki świécą...




KIRKOR.

Oby nam życie było słodkim rajem.

Idź do komnaty, starym obaczajem

55 Niechaj ci warkocz zaplatają swatki,

Niechaj świeżemi przetykają kwiatki,

A za godzinę, drzącą, uwieńczoną,

Wezmę z rąk matki, i będziesz mi żoną.

Kareta czeka, po xiędza pojadę.



(odchodzi Kirkor.)


BALLADYNA.

Och!




WDOWA.

  60 Czegoż wzdychasz? i coś niby blade

Usteczka ściskasz?...




BALLADYNA.

 Matko moja droga,

Nie wiem jak wyznać?




WDOWA.

 Cóż córeczko miła?

Czy ty już drząca od łożnicy proga

Chciałabyś uciec jak sarneczka?...




BALLADYNA.

 Siła

Złego mam donieść...




WDOWA.

 Co?




BALLADYNA.

  65 Ach! nie dasz wiary?

Ale Alina — Ach... ta siostra młoda

I tak kochana — Ach jaka jéj szkoda!




WDOWA.

Co córko?




BALLADYNA.

 Bo też psułaś ją bez miary.

Twoja to wina że dziś...




WDOWA.

 Mów bo skonam.




BALLADYNA.

70 Lękam się mówić, może nie przekonam

Ślepéj miłości, matki przywiązania.

Lecz któżby myślał że ta młoda łania

Ucieknie...




WDOWA.

 Córko... Alina?




BALLADYNA.

 Uciekła...




WDOWA.

Gdzie... jak? z kim? — Boże! Matki się wyrzekła.




BALLADYNA.

75 Ach przewidziałam dawno że tak będzie,

Jakiś obdarty młokos chodził wszędzie

Za tą dziewczyną, szeptał jéj do ucha.

Napominałam. — Wiesz jak ona słucha

Kazań od siostry? I dziś... z nim uciekła...




WDOWA.

80 Wyrodne dziecko!... Więc idź aż do piekła!

Nie pomyślałaś na te stare oczy

Że będą płakać... dobrze, bo nie będą

Płakać po tobie — Bo matka ma smoczy

Płód zamiast serca, można serce krajać,

85 To się kawałki węża znowu sprzędą

Jak płótna kawał... Chciałabym ją łajać...

Przeklinać... dręczyć — Ot wiesz... że te oczy

Jak noże ot tak... wlepiłabym w łono,

Jak noże... tylko bez téj łzy co mroczy.

90 Możebyś ty mnie widziała szaloną,

Ale co płakać... Nie! nie! nie!



(płacze łkając.)


BALLADYNA.

 Mój Boże!

I tak zasmucić!...




WDOWA.

 O! i tak zasmucić!




BALLADYNA.

Zasmucić matkę starą?...




WDOWA.

 O! mój Boże!

Tak starą... Ale ona może wrócić.

95 Kto wie!... Nieprawdaż ona wrócić może?

Jak sama kiedy siądzie przy oświatce

Nocą... pomyśli: gdzie matka? a jużby

Serca nie miała żeby też o matce

Nie pomyślała nigdy...




BALLADYNA.

 Idą drużby...



(słychać weselną muzykę.)


WDOWA.

100 Jak oni grają smutnie i wesoło...

Ty teraz skarbem moim... daj mi czoło

Niech pocałuję... Cóż to! jakaś plama

Jak krew czerwona?




BALLADYNA (z przerażeniem.)

 Krew?...




WDOWA.

 To od maliny

Może... daj... zetrę...




BALLADYNA (ścierając.)

 Matko... zetrę sama.




WDOWA.

Jeszcze jest...




BALLADYNA (trąc czoło.)

 Teraz?...




WDOWA.

  105 Jeszcze — jak rubiny

W twoim pierścionku, pięknie sobie świeci.




BALLADYNA (na nowo usiłując zetrzeć.)

A teraz?...




WDOWA.

 Jeszcze jest... by na osieci

Listek czerwony...




BALLADYNA.

 O! o! to okropnie!




WDOWA.

Daj mi tu czoło, a zetrę rostropnie.

Może to ranka...



(wspina się na palcach.)


BALLADYNA.

  110 Matko nie dotykaj

Téj plamy...




WDOWA.

 Czy cię boli?...




BALLADYNA.

 Nie — nie boli...




WDOWA.

Przyniosę wody z pod owéj topoli

Gdzie piją wróble...



(Wdowa odchodzi.)


BALLADYNA.

 Plamo krwawa znikaj!...



(Wchodzą swaty i drużki, ustrojeni, z muzyką; zbliżają się do Balladyny, ta odwraca twarz.)


SWATY (śpiew.)

 Nie odwracaj czoła

  115 Wstydliwa dziewczyno;

 Mąż na ciebie woła

 Młodziutka kalino.

 Nie odwracaj czoła...




DZIEWICE (śpiewając.)

 Chcą nam ciebie wydrzéć swaty;

  120 Niech cię bronią białe kwiaty

 Twego wianka...




SWATY (śpiew.)

 Kwiaty ciebie nie obronią,

 Ni białością, ani wonią,

 Od kochanka...



(Dziewice podają Balladynie kosze z kwiatami.)


BALLADYNA.

125 Precz! precz — Odkąd zaczęły kwitnąć białe róże

Z czerwonemi plamami?... Wynieście te kosze...



(Balladyna ucieka do chaty.)


JEDNA Z DZIEWIC.

Pogardziła kwiatami które ja przynoszę,

Ja dawna przyjaciółka.




JEDEN Z MLODZIEŃCÓW.

 Patrzcie w pyłu chmurze

Błyska złota kareta, jedzie Kirkor z xiędzem.




DRUGI Z MŁODZIEŃCÓW.

130 Przy téj karecie słońce zdaje się mosiędzem.





KONIEC AKTU DRUGIEGO.





Tekst jest własnością publiczną (public domain). Szczegóły licencji na stronie autora: Juliusz Słowacki.





AKT TRZECI.



* * *



SCENA PIERWSZA.

Dom wdowy dopalający się — przed pogorzeliskiem garstka wieśniaczego ludu.


PIERWSZA KOBIÉTA.

Oj widzicie jak djabły ludziom szczęście noszą,

Ta nędzarka, ta wdowa ze swoją kokoszą,

W złotéj karecie błotem na nas biednych bryzga.




DRUGA KOBIÉTA.

Oj prawda że to gorzko, nam się to wyślizga

Co się drugim dostało.




STARZEC.

  5 A ja wam powiadam

Że staruszka podczciwa, sam nasz ojciec Adam

Mógłby wziąść za żonę, lepiéj mu przypadła

Niż Ewa...




PIERWSZA KOBIÉTA.

 Bo bez zębów, jabłek by nie jadła.




STARZEC.

Pamiętajcie że ona ubogie leczyła,

10 Ty sama co tu wrzeszczysz, moja Pani miła,

Już by cię dawno szatan pojął do swej chwały

Gdyby nie ta staruszka.




DRUGA KOBIÉTA.

 I mój Stasiek mały

Także jéj winien życie, więc jéj nie zazdroszczę,



Dalibóg nie zazdroszczę; wóz sianem wymoszczę,

I pojadę w zamczysku odwiedzić staruszkę...




DZIEWCZYNA.

I Balladynie miło będzie widzieć drużkę.

Pojadę z tobą matko.




DRUGA KOBIÉTA.

 Jak chcesz moje dziécie?

To narwijże róż polnych i bławatków w życie,

Na wianek dla téj pani.




STARZEC.

 Oj! nie jedź kobiéto!

Widzisz ten pożar?




DRUGA KOBIÉTA.

20 Cóż stąd — że słomą podbitą

Chatę spalili — cóż stąd?




STARZEC.

 Widać że się wstydzą

Chaty, słomy, bławatków i nas...




PIERWSZA KOBIÉTA.

 Na to zgoda,

A mówiłam że oni z biednych chłopków szydzą.




STARZEC.

Dajcie im święty pokój.




DZIEWCZYNA.

 A ta panna młoda

25 To zadzierała nosa!... Widzieliście wczora.

Wstążkę czarną na czole miała zamiast wianka

Wszystko by się odróżnić... a w kosach równianka

Nie z białych róż, ze złotych... Twarz niby upiora

Blada... A uśmiech hardy; a kiedy się śmieje

To ząbków ani widać.




DRUGA KOBIÉTA.

  30 Nim słońce dogrzeje

Jedźmy dziewczyno wozem do zamku Kirkora...




DRUGA DZIEWCZYNA.

Nie jedź! nie jedź!...




DZIEWCZYNA.

 Nie jadę.




DRUGA KOBIÉTA.

 Stara wóz wymości

I pojedzie... Jak do nich mówić po godności?




STARZEC.

Grzecznie mówić.




DRUGA KOBIÉTA.

 Pojadę.




DZIEWCZYNA.

 Tego im i trzeba,

35 Każą ci na dziedziniec wynieść kawał chleba,

A ty się kłaniasz nisko jak wieko u skrzyni;

A pani z okna plunie — Ha! mościa grabini

Przyniosłam ci kosz jajek — Wiecie wy że ona

Była już na grabinię z dawna przeznaczona,

40 Bo miała wziąść za męża Grabka pijanicę

Wiecie o tém? na Boga... to nie tajemnice,

Zwąchali się z Grabiczem — to dziw gdzie on siedział?

Nie było go na ślubie.




PIERWSZA KOBIÉTA.

 Może się dowiedział...

I poszedł do jeziora z rospaczy.




DZIEWCZYNA.

 Nie łatwo

Wisusowi utonąć...




PIERWSZA KOBIÉTA.

  45 Otóż Grabice pędzi

Z lasu, jak zwykle wiejską otoczony dziatwą,

Niby kania od wróblów...



(Grabiec wpada na scenę, za nim tłum dzieci.)


DZIEWCZYNA.

 Niech z wami gawędzi,

Jeśli dotąd nie nie wié nie mówcie o niczem;

Narwę grochu na wianek.



(odchodzi.)


DZIECI.

 Z Grabiczem! z Grabiczem!

Tańcujmy! tańcuj Grabku!




GRABIEC.

  50 Precz bachury!




STARZEC.

Gdzieżeś to bywał? czemu tak ponury?




GRABIEC.

Co? gdziem ja bywał?




DZIEWCZĘTA.

 I coś robił?




GRABIEC.

 Rosłem.




DZIEWCZĘTA.

Co ty powiadasz?




GRABIEC.

 Rosłem.




DZIECI.

 On był osłem!

Grabiec był osłem...




GRABIEC.

 Milcz przeklęty tłumie,

55 Bo mi się zdaje że liściami szumię.

Gdybym przynajmniéj miał tyle gałązek

Co miałem wczora; nie szczędził bym wiązek

Na wasze plecy.




DZIECI.

 Co pan Grabek plecie?...




GRABIEC (do starca.)

Powiedz mi starcze? czy to można w lecie?...

60 Czy można to być? — dotąd korą świerzbię! —

Być wierzbą?...




STARZEC.

 Wierzbą można zostać wierzbie,

Ale Grabinie to nie...




GRABIEC.

 A ja byłem

Wierzbą...




STARZEC.

 Co mówisz?...




GRABIEC.

 Mówię co mówiłem.

Bogdaj was djabeł pozamieniał w łozy

65 Córki téj wierzby, i piekielne kozy

Wypuścił na was... Ale ja w rospaczy;

Ja byłem wierzbą...




STARZEC.

 Jednak to coś znaczy...

A byłeś w karczmie?




GRABIEC.

 W przód nim wierzbą byłem,

To byłem w karczmie.




STARZEC.

 I piłeś?




GRABIEC.

 A piłem...




STARZEC. (śmiejąc się.)

70 Więc to sen panie Grabku wierzba owa!...




GRABIEC (pokazując na pogorzeliska.)

A gdzie ta chata?




DZIEWCZYNA.

 Jaka?




GRABIEC.

 Ta, gdzie wdowa

Żyła z córkami?...




DZIEWCZYNA.

 A toż chata stoi...




GRABIEC.

Gdzie?




DZIEWCZYNA.

 Ty pijany!....




GRABIEC.

 Gdzie?




DZIEWCZYNA.

 Tu!...




GRABIEC.

 Niech was poi

Rosą djablica jak mnie napoiła,

Jeśli tu chata...




DZIEWCZYNA.

  75 Chata się zmieniła

W twój nos czerwony, kiedyś ty się zmienił

W płaczącą wierzbę.




GRABIEC.

 Bogdaj cię ożenił

Sztokfisz w habicie z djabłem — a gdzie ona?...




DZIEWCZYNA.

Kto?...




GRABIEC.

 Balladyna?




DRUGA DZIEWCZYNA. (wchodzi z grochowym wiankiem)

 Także przemieniona

80 W ten grochowy wianuszek, w grochowy wianuszek.



(Rzuca na głowę Grabkowi wianek.)


DZIECI.

Cha! cha! cha! groch na wierzbie rośnie zamiast gruszek.

Cha! cha! cha! panie Grabku! Grabku gdzieś ty bywał?

A tu słowik kochance mężulka wyśpiéwał...




DZIEWCZYNY.

A pan Grabek był wierzbą!




DZIECI.

 Grabek rosnął w lesie!




DZIEWCZYNY.

85 A żoneczka w złocistéj smyknęła kolesie,

Cha! cha! cha!




DZIECI.

 Żeń się Grabku z miotłą czarownicy!

Cha! cha! cha!




STARZEC. (bierze Grabka za rękę.)

 Chodź do karczmy, przy miodu szklanicy

Ja ci wszystko opowiem.



(wyprowadza Grabka.)


DZIECI. (lecąc za Grabkiem.)

 Gil, wróbel i wierzba

Śpiewały na grabinie — a on rzekł jam wierzba.

90 Nuż z niego kręcić dudy... Smyknęła dziewczyna!

Cha! cha! cha! wierzba, wierzbie, wierzbiątko, wierzbina.



(Dzieci i cały tłum wychodzą za Grabkiem.)





* * *





SCENA DRUGA.

Sala pyszna w zamku KIRKORA.

BALLADYNA wchodzi zamyślona w bogatej szacie — z wstążką czarną na czole.


BALLADYNA. (sama.)

Więc mam już wszystko... wszystko... teraz trzeba

Używać... pańskich uczyć się uśmiechów,



I być jak ludzie którym spadło z nieba

Ogromne szczęście... Wszakże tylu ludzi

5 Większych się nad mój dopuścili grzechów

I żyją. — Rankiem głos sumnienia nudzi,

Nad wieczorami dręczy i przeraża;

A nocą ze snu okropnego budzi...

O! gdyby nie to!... Cicho — Mur powtarza:

O! gdyby nie to...



(Wchodzi Kirkor zbrojny z rycerstwem...)


KIRKOR.

  10 Moja młoda żono!

Jakże ci w moim zamczysku?...




BALLADYNA.

 Spokojnie.



(Wchodzi Fon Kostryn.)


KOSTRYN.

Rycerze zbrojni czekają przed broną.




BALLADYNA.

Grabia! dla czego tak rano i zbrojnie?




KIRKOR.

Kochanie moje odjeżdżam...




BALLADYNA.

 Gdzie?




KIRKOR.

 Droga!

15 Przysiągłem święcie taić cel wyprawy.




BALLADYNA.

Odjeżdżasz! ach ja nieszczęsna!...




KIRKOR.

 Na Boga!

Nie płacz najmilsza... bo ci będzie łzawy

Głos odpowiadał nie rycerskiém echem...

Ani mię trzymaj przymileń uśmiechem,

20 Bo moje oczy olśnione po słońcu

Drogi nie znajdą... Niech pierś uniesiona

Ciężkiem westchnieniem z krągłego robrońcu



Czarów nie rzuca, niech twoje ramiona

Wiszą ku ziemi jak uwiędłe bluszcze.




BALLADYNA. (Rzucając się na szyję.)

25 Gdzie jedziesz? Mężu...? ja ciebie nie puszczę!

Dla czego jedziesz? czyś poprzysiągł komu?




KIRKOR.

Sobie przysiągłem.




BALLADYNA.

 Bogdaj ogień gromu

Bóg rzucał tobie przed konia podkową;

Może piorunem twój koń przerażony,

30 Piorunem w bramę powróci zamkową.

Więc ty na długo chcesz zaniechać żony?




KIRKOR.

Za trzy dni wrócę...




BALLADYNA.

 Czyś ty kiedy liczył

Ile w dniu godzin? ile chwil w godzinach?




KIRKOR.

Niechaj wié człowiek że mu Bóg pożyczył

35 Życia na krótko, niechaj odda w czynach

Co winien Bogu.




BALLADYNA.

 Lecz ty winien żonie

Pozostać z żoną...




KIRKOR.

 Nic mię nie zatrzyma,

Muszę odjechać — daj mi białe skronie.



(całuje w czoło.)

Przed ludzi okiem ty wiesz że prawdziwe

40 Pocałowania dają się oczyma,

A biedne usta tak jako pierzchliwe

Jaskółki, muszą w lot z białego kwiatka

Chwytać miodową pocałunku muszkę: —

Bądź zdrowa żono... Gdzie nasza matka?



45 Może śpi jeszcze, pożegnaj staruszkę;

Nie mogę czekać.



(odprowadzając na stronę.)

 W skarbcu masz pieniążki,

Szafuj... i baw się... — daj mi czoło białe,

Jeszcze raz... — żono! nie lubię téj wstążki,

Czoło należy do mnie, czoło całe,

Rozwiąż tę wstążkę...




BALLADYNA.

  50 Mężu uczyniłam

Ślub.




KIRKOR.

 Ślub po siostrze... tak... lecz gdy powrócę,

To wiedz się z Bogiem, ale mi się wyłam

Z takiego ślubu...




BALLADYNA.

 Tak...




KIRKOR.

 Bo się pokłócę

Z tobą kochanko... i to nie na żarty. —

55 Bądź zdrowa. — Chamy na koń! — niechaj warty

Czuwają w zamku...



(do Balladyny.)

 Wspominaj mnie...



(odchodzi Kirkor i wszyscy prócz Balladyny.)


BALLADYNA. (sama.)

 Mężu!

Odjechał... poco? Gdzie? — Sumnienia wężu,

Ty mi powiadasz: oto mąż odjechał

Szukać Aliny... ona w grobie — w grobie?

60 Lecz jeśli znajdzie grób? — Tak się uśmiechał

Jakby chciał mówić: przywiozę ją tobie,

A zdejmiesz wstążkę jak przywiozę.



(Fon Kostryn wchodzi.)


KOSTRYN.

 Pani!...

Hrabia zaklina abyś mu przez okno

Posłała uśmiech...



(Balladyna staje w oknie i uśmiecha się.)

 Mężowie żegnani

65 Żon uśmiechami, sami we łzach mokną.




BALLADYNA (odchodząc od okna.)

Pojechał...



(do Kostryna.)

 Któś ty rycerzu?...




KOSTRYN.

 Dowodźca

Warty zamkowéj. —




BALLADYNA.

 Nagrodzę ci hojnie

Czujność i wierność...




KOSTRYN.

 Nie potrzeba bodźca

Temu kto służy rycersko i zbrojnie

70 Tobie grafini... Otośmy dostali

Zamkowi temu obronę tajemną;

Ach! my oboje będziemy czuwali,

Ja nad Aniołem — ty Anioł nade mną.




BALLADYNA.

Jak się nazywasz?




KOSTRYN.

 Fon Kostryn...




BALLADYNA.

 Nie z Lachów?




KOSTRYN.

Z niemieckich xiążąt rodzę się.




BALLADYNA.

  75 Wygnany?




KOSTRYN.

Jak biedny ptaszek z pod płonących dachów

W lot się puściłem... dziś obcy... nieznany

Własnéj ojczyznie, sługa w obcym kraju;

Niech to nie będzie mojém potępieniem,

Ty także obca...




BALLADYNA.

 Co?




KOSTRYN.

  80 Ty jesteś z raju.



(odchodzi.)


BALLADYNA. (sama.)

Jak się ja prędko poznałam spojrzeniem

Z tym cudzoziemcem — Ja mu nic nie winna —

Szukałam okiem przerażoném w tłumie

Kogoś — Wierzyłam że tu być powinna

85 Bratnia mi dusza... dusza moja... z moją...

Zacząć — jak? spojrzeć — jeżeli zrozumie

Przemówić — Dziwnie że się ludzie boją

Ludzi jak Boga i więcéj niż Boga. —

Będę odważną z ludźmi...



(Wchodzi wdowa ubrana jak w 2-gim akcie w świątecznym ubiorze.)


WDOWA.

 Córko droga!

90 Co to się stało, Królewic odjechał?




BALLADYNA.

Cóż stąd?...




WDOWA.

 Nazajutrz po ślubie zaniechał

Żoneczki młodéj... czyś go zagniewała?

To by źle było! Jakże ty dziś spała

Gołąbko moja? wszak mówią że trzeba

95 Pamiętać zawsze sen na nowém łożu.

Otóż ja śniłam że do mnie aż z nieba

Przyszła Alina, ot tak niby w morzu

Płynąc w obłoczkach... i rzekła




BALLADYNA.

 Różaniec

Mów lepiéj matko.




WDOWA.

 Czy ty chcesz kaganiec

Włożyć na usta matce?




BALLADYNA.

  100 Matko stara,

Zamek nie chata, tu zatrudnień chmara,

Tu nie snów słuchać...



(wchodzi sługa.)


SŁUGA.

 Jakaś tam hołota

Stoi przed bramą i wykrzyka hardo

Aby ją puścić przez zamkowe wrota.

105 A straż złożoną na krzyż galabardą

Zamknęła bramy... Ta chłopianka stara

Z drabiniastego woza bez ustanku

Krzyczy żołnierzom: powiedz mój kochanku,

Matce Kirkora żony, że Barbara

110 Jéj przyjaciółka zjeżdża w odwiedziny.




WDOWA.

To moja kuma... jakie tam nowiny?...




BALLADYNA.

Odprawić ten wóz.




WDOWA.

 Balladyno?...




BALLADYNA.

 Matko!

Czy ci się sprzykrzył zamek?... dobra droga,

Możesz odjechać z tą starą...




WDOWA.

 Co?... klatką?

115 Tym drabiniastym wozem? — A na Bga

Córko co mówisz?




BALLADYNA.

 O! to żarty... żarty...

Każ matko wóz ten wyprawić...




WDOWA. (z westchnieniem.)

 Wyprawcie. —

Powiedzcie że śpię.




BALLADYNA. (do sługi.)

 A jeśli uparty

Wóz nie odjedzie, rozumiecie — warty

Czuwają w zamku...




WDOWA. (do sługi.)

  120 Tylko nie nabawcie

Biedy... to stara.



(sługa odchodzi.)

 Prawda córko moja,

Gdyby przyjmować, toby tu jak z roja

Sypało chłopstwo — Niechaj nas kochają

Z daleka — prawda? Córki rozum mają,

125 Ty nie głupiutka; kiedy zaczniesz prawić,

To xiędza nawet nie zrozumie głowa.

Moja córuniu! każ ty przecie sprawić

Sukienkę matce, bo już ta cycowa

Ma blade kwiatki, a jak tu kobiécie

130 W szarak się ubrać? Córko! moje życie!




BALLADYNA.

To jutro matko przypomnij — A tobie

Staréj kobiécie lepiéj nie wychodzić

Z ciepłéj komnaty...




WDOWA.

 Ach nudno jak w grobie

Tak saméj siedziéć... Czy ty chcesz zagrodzić

Zamek matuli?...




BALLADYNA.

 Nie — nie...




WDOWA.

  135 Balladyna

Kocha mię? prawda córko? A malina



Na twojém czole? ta plama... o! pokaż...

Czy boli ciebie? Ty nigdy nie kwokasz

Kurko choć boli... a to może boli?..




BALLADYNA.

Dosyć już matko...




WDOWA.

  140 Woda z pod topoli

Obmyć nie mogła... o! córko kochana...

To jakaś dziwna i okropna rana,

Bladniesz by o niéj wspomnieć...




BALLADYNA.

 Więc dla czego

Wspominasz matko?...




WDOWA.

 To z serca dobrego...

Z dobrego serca...




BALLADYNA.

  145 Wierzę! wierzę! wierzę!

Matko idź teraz do siebie na wieżę.




WDOWA.

Do mojéj ciupy?...




BALLADYNA.

 Tam ci jeść przyniosą...

I pić przyniosą...




WDOWA.

 I pić jak ptaszkowi?...




BALLADYNA.

Idź matko!




WDOWA.

 To już z moją siwą kosą

150 Będę się bawić... Tylko służalcowi

Każ mi jeść przynieść... nic zapomnij...



(odchodzi.)


BALLADYNA. (sama.)

 Piekło!

Mieszam się — bladnę... Ja się kiedyś zdradzę



Przed matką, mężem... Wszystko się urzekło

Na moją zgubę. Ludzie jako szpaki

155 Uczone mowy przez okropną władzę

Sprawiedliwości, nie myśląc o mowie,

Tak mówią jakoby tajnemi szlaki

Dążyli ciągle w głąb serca. Surowie

Kładą sędziego pytanie: czyś winna,

160 Krętemi słowy... Matka, mąż, oboje,

I mąż i matka — ta kobiéta gminna

Trzeba ją kochać, to matka.



(Kostryn wchodzi na scenę.)


KOSTRYN.

 Pokoje

Kazałem suto osnuć w złotogłowy.

Dziś dzień poślubny... dziś na dwór zamkowy

165 Zjadą się liczne pany i rycerze

Wasale twoi...




BALLADYNA.

 Trzeba zamknąć wieżę

Gdzie mieszka moja — mamka — ona chora

Snu potrzebuje.




KOSTRYN.

 Jakto — ta potwora

Mlekiem poiła twoje usta śliczne?

170 Ach nie!... Ta chyba Bogini niebieska

Co na błękity lała drogi mleczne;

Tak, że się każda białych piersi łezka.

W gwiazdę mieniła, i dziś ludziom płonie;

Ta sama chyba na śnieżystém łonie

Ukołysała ciebie...




BALLADYNA.

  175 Mój rycerzu

Złote masz usta...




KOSTRYN.

 Ty dyamentowe

Serce — Kazałem na Gopła pobrzeżu

Zapalić smolne beczki i ogniowe



Słupy; do ognia weselnego lecą

180 Weseli goście. Czy pochwalasz Pani?




BALLADYNA.

Czyń jak przystoi.




KOSTRYN.

 Wieże się oświecą

Jasnym kagańcem, i tylko wybrani

Goście do zamku mają być przyjęci.

Właśnie dziś jakiś prostak bez pamięci

185 Wdzierał się tutaj, kazałem go psami

Poszczwać za wrota... Śmiałek nad śmiałkami,

Psóm odszczekiwał ciągle że znał ciebie,

A w takich ustach to bluźnierstwo srogie.




BALLADYNA.

Któż by to mógł być?




KOSTRYN.

 Ktoś z tych co po chlebie

190 Pańskim się włóczą, i szaty ubogie

Łatają nitką wyskubaną z płaszcza

Panów, gdy nadto blisko przypuszczają

Taką hołotę... wyszczekana paszcza.

O! ty go nie znasz... twe usta nie mają

195 Zgłosek na takie imie — jakiś gbura —

Grabiec...




BALLADYNA.

 Co Grabiec? Tego chłopstwa chmura

To jak szarańcza.




KOSTRYN.

 Przebacz im Grabini.

Królowa kwiatów na próżno obwini

Chłopianki ulów, że koło niéj brzęczą.

200 Albo się obwiń niewidzialną tęczą

Przed ludzi okiem; albo znoś cierpliwie

Nasze wejrzenia.




BALLADYNA.

 O! ty syn xiążęcy

Mieszasz się próżno z temi co na niwie



Wiejskiéj wyrośli... z tysiąca tysięcy

205 Możesz być pierwszym, byleś tajemnicy

Umiał dochować.



(Kostryn przyklęka i całuje kraj szaty.)

 Chodźmy do skarbnicy

Zaczerpnąć nieco złota, aby godnie

Gości przyjmować...




KOSTRYN.

 Poniosę pochodnie.



(Kostryn poprzedza z pochodniami Balladynę — wychodzą.)





* * *





SCENA TRZECIA.

Las przed chatą Pustelnika.

KIRKOR zbrojny — PUSTELNIK z koroną w ręku.


PUSTELNIK.

Kirkorze oto złocista korona.

Więc może kiedyś za twoją pomocą

Wróci na Gniezno, i nie zakrwawiona

Błyśnie ludowi.




KIRKOR.

 Widzisz jak ją złocą

Promienie słońca; dobra wróżba.




PUSTELNIK.

  5 Boże

Świeć naszéj sprawie... Dam ci jedną radę.

Młodziutką żonę pojąłeś Kirkorze?




KIRKOR.

Pełna prostoty, spokojny odjadę.




PUSTELNIK.

Wtenczas w kobiecie całą ufność kładę,

10 Jeżeli wolna od wad matki Ewy.

Doświadcz ją. Poszlij zapieczętowaną

Skrzynię małżonce, i srogiemi gniewy



Zagroź, jeżeli znajdziesz rozłamaną

Pieczęć małżeńską.



(Wynosi żelazną skrzynkę.)


KIRKOR.

 Dobrze, niech tak będzie.

15 To moja pieczęć, dwie złote żołędzie

W paszczy dzikowéj. Pójdź sam wierny sługo.



(wchodzi sługa.)

Zanieś to żonie, a jakkolwiek długo

Będę się bawił, niechaj nie otwiera,

Bo ja tak każę.



(sługa odchodzi.)

 Ona taka szczera!

20 Ach ty mi szczęścia pokazałeś drogę,

Czynami tylko zawdzięczyć ci mogę.

Żegnaj mi starcze... Królem cię powitam.




PUSTELNIK.

Na twojém czole już zwycięstwo czytam.




KIRKOR.

Na koń rycerze!



(odchodzi Kirkor. Słychać tentent oddalających się koni.)


PUSTELNIK.

 Czemu się ten rycerz

25 Dwudziestą laty pierwéj nie urodził...

Byłem na tronie, to kraj cały płodził

Same poczwary; jak niezdatny snycerz

Który w kamieniach szuka ludzkiéj twarzy

I czyni ludziom podobne kamienie,

30 Ale bez duszy... Czyli przyrodzenie

Nim stworzy, długo o stworzeniu marzy,

Długo probuje, naprzód tworząc karcze,

A potém ludzi jak Kirkor.



(Wchodzi Filon — fantastycznie ubrany.)


FILON.

 O! starcze!

Gdzie jest kochanka moja?




PUSTELNIK.

 Nie ożyła.




FILON.

35 Ach to mi pokaż dzie leży mogiła

Serca mojego?.. Niechaj widzę jakie

Kwiaty wyrosły z posianéj nadziei.

Blade być muszą...




PUSTELNIK.

 O! wieczna płacznico!

Czemu bezczynny błądzisz w leśnéj kniei?

40 Biegnij z Kirkorem, twoje złote włosy

Odziéj żelazną rycerza przyłbicą;

I na tę szalę która ludzkie losy

Waży na ziemi, rzuć ziarko makowe

Twojego życia... może los przeważy.




FILON.

Gdzie jéj mogiła?... gdzie?




PUSTELNIK.

  45 Gliny surowe

Pierś już wyjadły, a po białéj twarzy

Robactwo łazi...




FILON.

 O nie! ona w ziemi

Jako rzek Nimfa na glinianym dzbanku

Dłonią oparta, dzban malinowemi

50 Leje gwiazdami, i w różowym wianku

Trzyma zaklętą na malin ruczajek

Białą jéj postać... zbudzić się nie może;

Oczki aż listkiem niezapominajek

Z grobu wyrosną, w rubinowe zorze

55 Mogiły patrzą gwiazdami błękitu.

W grobie się błyszczy.




PUSTELNIK.

 W grobie tyle świtu

Co nad kołyską marzeń.




FILON.

 A cień blady

Nieraz tam błądzi gdzie zwieszone smutnie

Nad grobowcami brzozy jako lutnie,

60 Od słowikowéj trącane gromady,

Płaczą i szumią listkowemi struny.

Nieraz ją srebrno uplączą piołuny,

Nieraz rozkwitły zatrzyma bławatek;

Nieraz jak dziecko staje — i westchnieniem

65 Zdmucha cykoryi opuszony kwiatek.

Ciało jéj leży pod zimnym kamieniem;

Duch na promykach xiężycowych pływa,

I nieraz płocho te kwiatki obrywa,

Co każdym listkiem liczą szczęścia chwile.

70 Ale powiedz starcze... więc ludzie w mogile

Marzą o szczęściu?...




PUSTELNIK.

 Umrzyj, to się dowiesz.

A jeśli wrócisz z grobu, to opowiesz

O tych marzeniach sumnieniem zbrodniarzy;

A może będą spali cicho w łożu...




FILON.

75 Pójdę... i stanę na leśném rozdrożu.

Jeżeli jaka jaszczurka zielona

Pobiegnie w prawo, to w grobie się marzy...

Jeśli na lewo... to człowiek — nic — kona

I nie śni...



(odchodzi Filon.)


PUSTELNIK.

 Ileż rodzajów nędzarzy

80 Na biédnym świecie — ziemia, to szalona

Matka szalonych — któż to znowu?



(Balladyna wbiega prędko.)

 Kto ty?...




BALLADYNA.

Pani z bliskiego zamku.




PUSTELNIK.

 Czego żądasz?




BALLADYNA.

Wiém że znasz ziółek lekarskie przymioty,

Że leczysz rany.




PUSTELNIK.

 Zdrowo mi wyglądasz.

Pokaż zranione miejsce.




BALLADYNA.

 Starcze!




PUSTELNIK.

  85 Lekarz

Powinien widzieć...




BALLADYNA.

 Czy ty mi przyrzekasz

Wyleczyć?




PUSTELNIK.

 Pokaż tę ranę?




BALLADYNA.

 Na czole.

Patrz! ha... co?




PUSTELNIK.

 Niby miesiąc w mglistém kole

Krwi... twoja rana... czerwona i sina.

90 Powiedz mi jaka, jaka straszna wina

Przyczyną?




BALLADYNA.

 Żadna.




PUSTELNIK.

 Lekarz musi wiedzieć

Wprzód nim wyleczy.




BALLADYNA.

 Czerwona malina

Splamiła czoło.




PUSTELNIK.

 Musisz mi powiedzieć

Kiedy to było?




BALLADYNA.

 Wczora.




PUSTELNIK.

 Wczora rano?




BALLADYNA.

Tak.




PUSTELNIK.

  85 Daj mi rękę posłuchać uderzeń

Twojego serca — Czy pod zapłakaną

Wierzba nie rosły maliny? Mów śmiało;

Żądam od ciebie spowiedniczych zwierzeń.

Czy ta malina była kiedyś białą?

90 A tyś ją może sama sczerwieniła?

Przyłóż do serca tę co się zraniła

Malinę...



(odpycha ją gwałtownie.)

 Biada tobie! serce twoje

Wydało...




BALLADYNA.

 Starcze!




PUSTELNIK.

 Tyś siostrę zabiła!




BALLADYNA.

Nie — nie — masz złoto — jeszcze tyle troje

Przyniosę...




PUSTELNIK.

 Słuchaj za co płacisz?




BALLADYNA.

  95 Nie wiem...




PUSTELNIK.

Ta rana ciebie piekielnym zarzewiem

Pali... ha?...




BALLADYNA.

 Pali...




PUSTELNIK.

 I spałaś dziś?




BALLADYNA.

 Spałam.




PUSTELNIK.

Z tą raną?...




BALLADYNA.

 Starcze, ja nic nie wyznałam.




PUSTELNIK.

Nie! o przeklęta! a za coś płaciła?




BALLADYNA.

Za twoje leki.




PUSTELNIK.

  100 Bogdaj rana gniła,

Aż cienie śmierci na całą twarz padną;

A moje ziółka piekłu nie ukradną

Żadnego bolu...




BALLADYNA.

 Starcze, biada tobie!




PUSTELNIK (z ironią.)

Co? ty mi grozisz, kiedy ja chorobie

105 Obmyślam leki? czary piekieł trudzę

Aby tę ranę zmazać z twego czoła.

Chcesz? siostrę twoję umarłą obudzę.




BALLADYNA.

Obudzisz?




PUSTELNIK.

 Siostra niech siostry zawoła,

Umarła wstanie i tę ranę zmaże.

Chcesz?




BALLADYNA.

  110 Gdybym miała trzy wybladłe twarze,

Na każdéj twarzy trzy straszniejsze plamy,

Wolę ją nosić aż do Boga sądu

Niż...




PUSTELNIK.

 Milcz zbrodniarko! teraz my się znamy

Do głębi serca... Niechaj z tego trądu

115 Lęgną się w mózgu gryzące robaki,

W sumnieniu węże; niech kąsają wiecznie,

Aż umrzesz wewnątrz, a zgniłemi znaki

Okryta, chodzić będziesz jako żywe

Trupy... precz! precz! precz! ty musisz koniecznie

120 Czekać co Boga sądy sprawiedliwe

Uczynią z tobą... A coś okropnego

Bóg już przeznaczył, może jutro spełni.

Może odmówi chleba powszednego,

Może ci włosy kołtunami zwełni,

125 Potém zabije niewyspowiadaną

Ogniem niebieskim... Biada! jutro rano

Na murach zamku ujrzysz Boga palec.

Ty jesteś jako zjadliwy padalec,

A jeszcze gorszą plamę masz wyrytą

130 Na twojém sercu niż na twojém czole,

Co... Czyś ty martwa... Obudź się kobiéto...

Obudź się... słuchaj.




BALLADYNA (jak ze snu.)

 Co to? ha! wyrzekłeś

Że siostra moja zbudzi się?... ja wolę

Umrzeć — Dla czego ty się starcze wściekłeś?

Biada ci! Biada!



(ucieka.)


PUSTELNIK.

  135 W smutnéj lasów ciszy

Zbrodnia jak dzięcioł w drzewa bije suche;

A cięcie noża daje takie głuche

Echo, jak topor kata kiedy rąbie

Głowy na pniaku. Bóg to wszystko słyszy,

140 Wszystko zamyka w téj okropnéj trąbie,

Co kiedyś będzie na sąd wołać ludzi.



(Słychać śmiéch w lesie.)

Wszelki duch! w lesie śmieją się szatani!

Wiedźma Goplańska z djablików orszakiem



Śmieszy ponure dęby, a z płaczących

Brzóz się najgrawa.



(Słychać odgłos łowów i psów łajanie.)

  145 To łowiec umarły

Mglistemi psami mgliste pędzi tury,

Błyskawicowym wichrem oślepione.

Pójdę... i łowy przeżegnam niech giną

Na wieki wieków... Lecz to nie rozsądek

150 Sąsiedztwo djabłów mienić w nieprzyjaciół.



(Słychać dzwony podziemne.)

Cóż to? zalane przed wiekarni miasta,

Wołają z Gopła do Boga o litość

Płaczem wieżowym... Może jaki krzyżyk

Wieży sodomskiéj między liliami

155 Widać na fali?... pójdę — nie wytrzymam —

Pójdę przeżegnać miasto potępione;

Może spokojne pod modlitwą starca,

Snem cichym zaśnie w pogrobowéj fali;

Jak potępiony człowiek za którego

160 Dziécie się modli.





* * *





SCENA CZWARTA.

Las jak poprzednio.

SKIERKA i CHOCHLIK.


CHOCHLIK.

Poleciał... głupi jak wrona.




SKIERKA. (bierze porzuconą na kamieniu koronę)

Patrz oto starca korona.

Niechaj na włosach Goplany,

Od xiężycowych promyków

5 Błyska jak wianek ogników

Związany włosem, i wlany

W gniazdeczko złotych warkoczy.




CHOCHLIK.

Patrz, nasza pani tu kroczy.



(Grabiec i Goplana wchodzą na scenę.)


GRABIEC.

Moja najmilsza wiedźmo, deszczowa panienko

10 Tobie jezioro łożem, a chmura sukienką;

Gdy po lesie przechodzisz, każdy kwiat i drzewo

Wołać by cię powinien, chodź panno ulewo!

Oraczowi by ciebie mieć nad suchą niwą.

A gdybym ja był kwiatkiem, gorczycą, pokrzywą,

15 Albo rumiankiem; wtenczas wieczną tobie miłość

Przysiągłbym, i w małżeńską wstąpiłbym zażyłość.

Ale ja na nieszczęście nie kwiat, ani ziele;

Człowiek mięsny panienko; a moje piszczele

Skórę wychudłą podrą jak ostre nożyce,

20 Jeśli je mgłą napoję, gwiazdami nasycę.

Więc kłaniam uniżenie.




GOPLANA.

 O! biada mi, biada!

Dziś moja róża na pieńku opada,

Dziś jakiś rybak otruł złotą stynkę

Pieszczotę moję; dziś miłą ptaszynkę

25 Co mi śpiewała nocą nad jeziorem,

Na srebrnéj brzozie, chłop zabił toporem,

I drzewo zrąbał...




GRABIEC.

 Dzisiaj mnie sowito

Wierzbami pod zamczyskiem Kirkora obito,

To prawdziwe nieszczęście, plecy świerzbią — Ale

30 Skoro w tym zamku biją, a karmią wspaniale,

Gdy z odkręconych dziobków li rynien w rynsztoki.

Płynie jasna gorzałka; więc każą wyroki

Abym przystał na służbę do kuchni Kirkora.




GOPLANA.

Co? zawsze do niéj! do niéj!... Jeszcze wczora

35 Widziałeś serce téj kobiety. Miły,

Czego zażądasz? władzy, bogactw, siły,

Zmienionéj twarzy; chociażby kamyka



Co sprawia cudem że przed ludźmi znika

Człowiek jak widmo rozpłynione we śnie:

40 Wszystko mieć będziesz. Jakże mi boleśnie

Czarami twoje zakupować serce! —

Chcesz li mieć owe skrzydlate kobierce

Co noszą ludzi gdzie myślą zażądać?

O! miły, powiedz?... Czy pragniesz wyglądać

45 Jako ów rycerz zjawiony na chmurze

Szykom Lechitów? w złocie i lazurze

Od stóp do głowy.




GRABIEC.

 Więc od stóp do głowy

Miłoby mi wyglądać jako król dzwonkowy,

W koronie, z jabłkiem w lewéj, z berłem na prawicy.



(na stronie.)

50 Jak się teraz wywikła wiedźma z obietnicy?



(głośno.)

Niech mam berło, koronę, płaszcz, złote trzewiki,

Od stopy aż do głowy jak pan król...




GOPLANA.

 Djabliki!

 Lećcie u zorzy

 Prosić purpury,

55  Pereł u róży,

 Szafiru u chmury,

 U niebu błękitu,

 A złota u świtu:

 A może gdzie zawieszona

60  Na niebie tęczowa nić,

 To tęczę wziąć na wrzeciona,

 I wić i wić i wić.



(Odbiegają Skierka i Chochlik.)

(do Grabka.)

 O jakiéj zamarzysz postaci

 Zakreślony w czarów kole;

65  Taką, moc Goplany, da ci

 Postać, szaty, rysy, dolę...




GRABIEC.

W mojéj myśli dzwonkowe szastają się króle.




GOPLANA (zakreśla koło.)

Stój cicho, nie wychodź z koła.

Słyszysz jak szumi puszcza wesoła,

70 Jak po gałązkach sosen, leszczyny,

Zlatują na dół śpiewne ptaszyny,

Złociste wilgi, gile, słowiki.

Z niemi ciekawe słońca promyki

Spływają do nas przez listki drżące.

75 Ale się wkrótce niebo zachmurzy,

We mgle przelecą złote miesiące,

I gwiazdy blade, jak tuman burzy

Z błyskawicami.



(Skierka i Chochlik niosą szaty i koronę.)


SKIERKA.

 Wszystko gotowe.




GRABIEC (poziewa.)

A! a! spać chcę...




GOPLANA.

 Pochyl głowę,

80 Zaśnij — obudzisz się skoro.

We śnie cię duchy ubiorą,

Na marę twego marzenia.




GRABIEC (kładąc się.)

Cudy... Dobranoc panie Grabku... do widzenia

Na tronie... dobréj nocy synu organisty,

85 Polecam się pamięci, i afekt strzelisty

Łączę...



(poziewa)

 A! a! a! cudy...



(zasypia)


GOPLANA.

 Czuwajcie nad sennym,

Ja czary piekieł zamówię.



(Ściemnia się — czerwone chmury przechodzą i widma otaczają Goplanę odwróconą.)


SKIERKA.

Okryć go płaszczem promiennym,

Wdziać mu złociste obuwie,



(Sciemnia się zupełnie — Na głowie Goplany pokazuje się półxiężyc.)

90 Perła rosy z płaszcza kapie;

Zbierz te perełki po trawie,

I znów przyszyj na rękawie.




CHOCHLIK.

Król dobrodziéj w dobre chrapie,

Na drugi bok się przewraca.




SKIERKA.

95 Goplano, niech światło wraca,

Już się twój miły przetwarzył.



(Goplana daje znak — xiężyc z jéj czoła znika — i światło wraca.)


GOPLANA. (patrząc na śpiącego.)

Jaką on sobie dziwną postawę wymarzył.



(Grabek wstaje z ziemi jak król dzwonkowy.)


GRABIEC. (poziewając.)

A — a — a — a — dobry dzień... a — piękna pogoda,

Co to? włosy na brodzie — Djabła! — siwa broda,

100 Co to znaczy? w co znowu przewierzgnęły biesy?

Jaki płaszcz! — jakie dziwne na piersiach floresy.

Śniło mi się... Dalibóg nie wiém co się śniło,

Karczma podobno, piwo z beczek się toczyło,

I był potop, w potopie pływałem jak ryba.

105 Sztuczka djabła! zrobili ze mnie wieloryba,

Lewiatana w złocistym płaszczu, z brodą siwą.

Ha! chodź tu moja wiedźmo, moje szklanne dziwo,

Powiedz, kto mnie tak złotem i broda ozdobił?

Powiedz co się zrobiło ze mnie?




GOPLANA.

 Król się zrobił.




GRABIEC. (Sięga do głowy, znajduje koronę.)

110 Więc niech sie nie odrabia to co już zrobione.

Sięgnęła ręka głowy, znalazła koronę.

Cudy...




GOPLANA.

 Nosisz prawdziwą koroną Popielów...




GRABIEC.

Widzę że służy ludziom do tych samych celów

Co czapka, kryje uszy. A to?



(pokazuje berło drewniane.)


GOPLANA.

 Berło twoje.




GRABIEC.

115 Jak chcesz, miły węgorzu, ja sobie uroję

Że to berło; niech oko rozumowi sprzyja

I powié że to berło... Skąd wy tego kija

Wzięli djabliki moje?




CHOCHLIK.

 Gdy cię Grabkiem zwano.




GRABIEC. (ze wzgardą.)

Nie mów mi o tym Grabku.




CHOCHLIK.

 Gdyś był wczora rano

120 Obywatelem lasu, wierzbą: z królo-drzewa

Filon ułamał gałąź.




GRABIEC.

 I ta ręka lewa

Nosi tę samą korę, którąm ja porastał,

I ta kora jest berłem... Ha! to będę szastał

Tym berłem po grzbiecinach. — Ach wielka mi szkoda

125 Że się do nieba dostał ojciec golibroda,

Wrazby oszastał długie kędziory na brodzie.

Moja wiedźmo co chodzisz jak święta po wodzie,

Nie możesz ty mię z łaski swojéj brody zbawić?

Nie?... basta... jaki balwierz potrafi się wsławić

130 Na téj królewskiéj brodzie — Ha... a jeszcze warto

Dać mi jabłko do ręki, a z dzwonkową kartą

Będę chodził po świecie jako ze zwierciadłem.




SKIERKA.

Na jabłko królewskie skradłem

Chłopakom z bliskiego sioła

135 Bańkę z mydła! a dokoła

Tak piekło słońce, że z głową,

I z nogami, w kryształową

Siadłem kulkę — Lecę, lecę...

W tém banieczka moja złota,

140 Na błękitnéj siadła rzece;

I konik polny — niecnota!

Kiedy pod tęczowém szkiełkiem

Usnąłem spokojnie w łódce:

Zbił ją gazowém skrzydełkiem

145 I uciekł... a ja rozespan,

Na niebieskiéj niezabudce

Ocknąłem się...




GRABIEC.

 Djabliku, to znaczy że jespan

Głupi jak but... bo jabłko, choć jabłko królewskie,

To jabłko, nie zaś żadne migdały niebieskie.



(Chochlik daje mu jabłko.)

150 Dzięki składam waszeci — dobre... a czy winne?



(kosztuje.)

Więc mam wszystko, co król ma. Ach! ach! A gdzie gminne

Szołdry? poddani moi, którym ja panuję?...




GOPLANA.

Wszystko co na téj ziemi moją władzę czuje:

Ptaszyny, drzewa, rosy; tęcze, każdy kwiatek,

Jest twojém...




GRABIEC.

  155 Trzeba zaraz nałożyć podatek.

Słuchajcie mnie... a kodex niech będzie wykuty

W spruchniałéj jakiéj wierzbie. Odtąd brać w rekruty,

I żubry i zające, i dzikie i łosie.

Kwiaty jeżeli zechcą kąpać listki w rosie,

160 Niech płacą, rosę puszczam w odkupy żydowi;



Niech mi wódką zapłaci. Każdemu szpakowi

Kazać nie myśleć wtenczas kiedy będzie gadał...

Zabronić aby sejmik jaskółczy usiadał

Na trzcinach i o sprawie politycznéj sądził.

165 Wróblów sejmy rozpędzić; ja sam będę rządził

I wieszał i nagradzał... Jaskółkom na drogę

Dawać paszporta, w takich opisywać nogę,

Dziób, ogonek i skrzydła i rodzinne znaki.

Odtąd nie będą dzieci swych posyłać ptaki

170 Do niemieckich zakładów, gdzie uczą papugi;

Wyjęte sroki, które oddają usługi

Waźne mowie ojczystéj. Z cudzych stron osoby

Jak to: kanarki... śledzić. Na obce wyroby

Nakładam cło... od łokcia tęczy wyrobionéj

175 W kraju słońca, xiężyca, białéj lub czerwonéj

Albo fioletowéj, byleby jedwabnéj,

Płacić po trzy złotniki... a od sztuki szwabnéj

Płótna z białych pajęczyn...




GOPLANA.

 O czém gadasz drogi?




GRABIEC.

Oo? króluję... króluję — skarb łatam ubogi.

180 Róża płaci od pączka, od kalin kalina,

Od każdego orzecha zapłaci leszczyna,

Czy to pusty czy pełny... mak od ziarek maku,

Nie od makówek. Głowa n§a mnie nie dla znaku...




GOPLANA.

Zostawiam ci Chochlika, Skierkę, nie...

185 Niechaj zrywają kwiaty, a strzęsioną różą

Osypią kiedy zaśniesz. Bądź zdrów, do wieczora.

Będę ciebie czekała nad brzegiem jeziora,

I płacząc piosnką płaczu wabiła słowika.



(odchodzi Goplana.)


GRABIEC.

Aż mi lżéj że ta rybia galareta znika.

Héj poddani.



(do Chochlika.)

 Ty jesteś królewskim ministrem

190 Boś głupi.



(do Skierki)

 A ty drugi djable z oczkiem bystrem

Błaznem, śmiesz mię łajdaku, aż z radości pęknę.

Ministrze gdzie mój powóz?




CHOCHLIK.

 Cztery konie piękne,

Czarne — xiężycowemi wierzgają; podkowy:

195 I wóz na ciebie czeka Mefistofelowy;

Ale nie mów Goplanie...




GRABIEC.

 Dla czego?




CHOCHLIK.

 Bo ona

Nie chce pożyczać z piekła.




GRABIEC.

 Szalona! szalona!

Jeśli djabeł pożycza bierz, bo takie wozy

Oszczędzają ci butów...



(do Skierki.)

 Ty będziesz wiozł z kozy.

200 Minister za forysia... teraz jechać pora.




SKIERKA.

Gdzie Król jedzie?




GRABIEC.

 Na ucztę ślubną do Kirkora.



(odchodzą wszyscy.)



* * *





SCENA PIĄTA.

Sala w zamku KIRKORA.

KOSTRYN.


KOSTRYN. (sam.)

Za pustelnika celą drzewami ukryty

Słvszałem tajemniczą spowiedź téj kobiety.

O! szczęście! — teraz panem złotéj tajemnicy;

Mógłbym ją z pałacowéj rozkrzyczéć wieżycy,

5 Albo mojemu panu wiernie opowiedzieć,

Albo okropną powieść wyrazami cedzić

Jako piasek klepsydry, w pani trwożne ucho,

Aź zobaczę skarbnicę tego zamku suchą

Jak czoło Araratu... Wraca Balladyna.

10 Mogę mieć ją i skarby — Szczęśliwa godzina.



(staje na stronie.)


BALLADYNA. (wchodzi głęboko zamyślona.)

O wszystkiém wié ten człowiek stary... powié drzewom,

Drzewa będą rozmawiać o tém w głuche noce,

Aź straszna wieść urośnie. O! biedneż wy myśli,

Jak dzieci nierozumne cieniów się lękacie.

15 Ten starzec słowa moje łączy, składa, zbiera,

I mówi: być nie może... ta kobieta młoda

Nie zabiła. A jeśli nie, jeżeli pewny;

A któż w taką rzecz może uwierzyć jak w pacierz...

Ale jeśli uwierzył — jeśli przechodniowi

20 Zbłąkanemu opowie straszną zbrodnię pani,

Nim wymówi nazwisko, zlęknie się jak prostak

Zemsty możnego pana. — A może — jeżeli

Dobre ma serce starzec, na końcu języka

Znajdzie litośną radę: Na co ludziom szkodzić?

25 A może już zapomniał, a ja nierozsądna

Myślę, o czém ten starzec myśleć już poprzestał...

Bo i czémże ja jestem aby mną się ludzie

Zajmowali, śledzili, chcieli gubić? — Piekło!

Tysiącem słów nie mog zabić tego słowa:

30 On wié — Na cożem poszła do tego człowieka?

Straciłam się; szatańska ręka mnie zawiodła.

I pomyśleć? że gdyby nie te odwiedziny,



Starzec byłby jak owe ludzi milijony

Których nigdy na świecie nie spotkałam. Myśleć!

35 Że ta sama godzina trwożnych myśli pełna

Byłaby jak wczorajsze godziny, i może

Spokojniejsza; bo wszakże wiele by się strachu

Przez jeden dzień zatarło tajemniczą ciszą.

Teraz wszystko na nowo odradza się z twarzą

40 Okropniejszą. — Zazdroszczę téj co dzisiaj rano

Mną była.



(Kostryn zbliża się.)


KOSTRYN.

 Pani! od Grafa przysłant

Z darami goniec — na rozkazy czeka...




BALLADYNA.

Dary od męża? zawołaj człowieka.

Niech je tu złoży. Stój... czy tobie znany

45 Ów żebrak który mieszka w lesie, stary?




KOSTRYN.

Pustelnik?




BALLADYNA.

 Nie wiem czemu się nawinął

Na myśl... gdzie goniec z przysłanemi dary?

Zapewne drogie?




KOSTRYN.

 Pan Graf zawsze słynął

Szczodrobliwością... i był nakształt słońca

50 Co wszędy żywne rozsypuje blaski...




BALLADYNA.

Ciekawa jestem nowéj męża łaski.

Zawołaj zaraz... zawołaj tu gońca.



(Kostryn odchodzi.)

Gdyby te dary, gdy nie przerażona

Myśl — Na co było pytać się Kostryna

O tego starca?



(Wchodzi Kostryn i Gralon.)


GRALON.

  55 Przezemnie Gralona

Kirkor pozdrawia...




BALLADYNA.

 Zdrów.




GRALON.

 Zdrów jak malina.




BALLADYNA.

Czy mąż ci kazał taką osłodzoną

Przynieść odpowiedź?...




GRALON.

 Graf dał polecenie

Abym tę skrzynię z pieczęcią czerwoną

60 Przyniósł do zamku, i nakazał żenie,

Tobie Grafini, abyś nie ruszała

Pieczęci jego, ni kłódek u wieka,

Aż sam powróci...




BALLADYNA.

 Bogdajbym skonała

Jeśli rozumiem głos tego człowieka!

Powtórz.




GRALON.

 Graf Kirkor...




BALLADYNA.

  65 Wiem — Ale dla czego

Skrzynię okutą, i przysłaną w darze,

Kazał mi chować aż do dnia sądnego

Zamkniętą...




GRALON.

 Mówił pan: bo ja tak każę...

Nic więcéj...




BALLADYNA.

 Głupcze! Twoją głowę ciasną

70 Nosisz na karku w skorupie blaszanéj,

Aby w niéj wróble jak w dziurawym garnku

Gniazda winęły — Skrzyni okowanéj



Nie ruszać? Ha! ha! w Kirkora podarku

Widzę nieufność, nie zaś wierną miłość.

Ty podły chłopie,



(do Gralona)

  75 Choć długa zażyłość

Łączy cię z panem; nie miałbyś odwagi

Ruszyć téj skrzyni? bo ty chłosty, plagi,

Czujesz na grzbiecie... Ale ja! małżonka,

Jeżeli zechcę... Gdyby mi szepnęła

80 Mucha... ha gdyby cichego skowronka

Głosek podszepnął: otwórz, a od dzieła

Szatan odpędzał ognistemi skrzydły,

To wiész ty podły służalcze obrzydły

Że wola moja?




KOSTRYN.

 Grafini...




BALLADYNA.

 Ty może

85 Chcesz przypominać że mój mąż ma prawo?

Więc niech doświadcza! co mi tam... Mój Boże

Gdybym ja była jak inne ciekawą,

To... Ale wy mnie nie znacie, przysięgam!

Ja tak trwożliwa, że nawet w ogrodzie

90 Po jabłko z drzewa upadłe nie sięgam.

Jeśli mąż zechce, o chlebie i wodzie

Żyć będę, zawsze wesoła jak wrona,

Na cudzym płocie. Anim teraz w złości,

Masz stary.



(do Gralona.)

 Oto złotówka czerwona,

95 Weź ją i przepij, albo przegraj w kości,

I goń za panem; powiedz że go czekam

Z niecierpliwością, że łzy po nim ronię;

Że jedwabiami złotami wywlekam

Szarfę dla niego. Gdzieżeś ty Gralonie

Odjechał Pana?




GRALON.

 W nad Gopłańskim borze




BALLADYNA.

Nie zatrzymywał się nigdzie po drodze?




GRALON.

U pustelnika stanął w celi.




BALLADYNA.

 Boże!

U pustelnika... Mów — ja ci nagrodzę

Za każde słowo garścią złota — ale

105 Chcę wiedziéć wszystko... rozumiesz? wspaniale

Nagrodzę ciebie, ale mów otwarcie.

Choćby co było okropnego — powiedz...




GRALON.

W borze przez głucho sarosły manowiec

Pan jechał przodem na koniu lamparcie,

110 A my gęsiora jechali za panem...

W tém nagle pański koń dał w górę słupa,

Jakby się spotkał z ognistym szatanem.

A pan Graf z konia: rzekł... czuć w lesie trupa...




BALLADYNA (z przerażenia.)

I z konia zsiadł... i...




GRALON.

 Krzyknął: za mną służba,

115 I pieszo z mieczem pod wierzbę poskoczył.

Na mchu trup leżał — a piersi mu toczył

Wianek żelaznych gadzin...




BALLADYNA.

 O!!!




GRALON.

 To wróżba

Naszéj wyprawy: rzekł Graf... Oto leży

Przed nami ścierwo zabitego tura.




BALLADYNA (oddychając.)

 Ach!




GRALON.

120 Dobra wróżba dla mężnych rycerzy

Mówił Graf Kirkor... my krzyknęli urra!

I znowu na koń...




KOSTRYN.

 Mówiłeś Gralonie

Że trup pod wierzbą? a na białém łonie

Trupa żelazne leżały gadziny?




GRALON.

Na ścierwie tura.




KOSTRYN.

  125 Nieszczęśliwa łania!




GRALON.

To był tur samiec.




KOSTRYN.

 Gdzie wierzba się kłania?

Po nad strumieniem? gdzie rosną maliny?

Wszak tak?...




GRALON.

 Tak panie.




KOSTRYN.

 Blisko starca chaty?




GRALON.

Tak...




KOSTRYN.

 I ty mówisz że tur rosochaty

Leżał pod wierzbą?




GRALON.

 Tak.




KOSTRYN.

 Przysiąż!




GRALON.

  130 Dla czego?




KOSTRYN.

Bo ja przysięgnę na szatana złego

Że nie tur... ale — Broń kłamstwa żelazem!



(do Balladyny dobywając miecza)

Tego człowieka trzeba zabić.




BALLADYNA (z pomięszaniem.)

 Trzeba.




KOSTRYN (napadając.)

Broń się —




GRALON (broniąc się.)

 Co znaczy?



(Biją się — Balladyna zdejmuje miecz ze ściany i zachodząc z tyłu zabija Gralona.)


BALLADYNA.

 Masz!




GRALON.

 O jasne nieba!...

Zbrodnia!!!



(kona.)


KOSTRYN.

  135 Grafini, napadliśmy razem

Na tego starca: czy wiész co to znaczy?




BALLADYNA.

Wiém! o mój Boże!




KOSTRYN.

 Ja biorę połowę

Twojego strachu, tajemnic, rospaczy.




BALLADYNA.

Co teraz robić Kostrynie?




KOSTRYN.

 Mieć głowę...





KONIEC AKTU TRZECIEGO.





Tekst jest własnością publiczną (public domain). Szczegóły licencji na stronie autora: Juliusz Słowacki.





AKT CZWARTY.



* * *



SCENA PIERWSZA.

Sala w zamku KIRKORA — Uczta — Przez okna widać błyskawice. GRABIEC ubrany jak król siedzi na pierwszym miejscu — BALLADYNA, KOSTRYN, SZLACHTA, SLUŻBA ZAMKOWA. CHOCHLIK i SKIERKA stoją za krzesłem GRABKA.


JEDEN ZE SZLACHTY.

Zdrowie jasnego króla!




GRABIEC (do Chochlika.)

Podziękuj ministrze.




CHOCHLIK (ze śmiesznym głosem.)

Król dziękuje.




GRABIEC.

 Mój błaźnie, każ niech pieczomistrze

Przynoszą nowe danie...




SKIERKA.

 Już kuchta zamkowy

Nie ma nic na półmisek prócz cielęcéj głowy,

5 Lecz ta niedopieczona, na królewskim karku.




GRABIEC.

Widziałem dwa chodzące pawie na folwarku,

Upiec je i dać na stół, ja poczekam na nie.




KOSTRYN.

Służba przed jasnym królem, na ostatnie danie

Postawcie złotnikami napełnioną tacę.




GRABIEC (biorąc z tacy złotniki, rozdaje Chochlikowi, Skierce — a potém sam napełnia kieszenię.)

10 Ministrze za rok usług z góry ci zapłacę,

A nie drzyj tak poddanych; tobie miły błaźnie

Za tysiąc żartów, złotnik; spraw nam śmiechu łaźnię,

Tobie także za ciężkie płacę panowanie.

A to — to mi schowajcie jutro na śniadanie...




BALLADYNA.

15 Honor to dla mnie że gość tak dostojny

Raczył nawiedziéć mój zamek i stoły.

Pijcie panowie!



(do Kostryna który ją za rękę ściska, mówi cicho.)

 Chłopcze! siedź spokojny

Na Boga! patrzą — odgadną — zginiemy.



(do innych.)

Pijcie panowie! Panie Chrząszcz z Jemioły

20 Pij waść — Dla czego Pan Gryf siedzi niemy?

Proszę wynaleść wesołą rozmowę.




PIERWSZY ZE SZLACHTY.

Mówmy o herbach.




GRABIEC.

 Ja mam w herbie króla

Złote trzewiki, koronę i głowę.




PIERWSZY ZE SZLACHTY.

Ja mam dwie trzaski.




DRUGI ZE SZLACHTY.

 A ja mam poł ula.




PIERWSZY ZE SZLACHTY.

A ty grafini?




BALLADYNA.

 Ja?...




KOSTRYN.

  25 Pani! wszak byłaś

Xiężniczką możnéj Trebizonty.




GRABIEC.

 Proszę!!!

Najświętsza Panno! co ty narobiłaś

Xiążąt na ziemi! Miałaś aśćka grosze?




BALLADYNA.

Ja? — o! wspomnienie! Wuj nielitościwy

30 Wygnał mię z państwa, zagrabił dzielnicę;

Przez niego bracia moi królewice

Zamordowani.




GRABIEC.

 Proszę! co za dziwy!

Ktoby uwierzył?...




BALLADYNA.

 I mnież odmówicie

Wiary? — nie proszę o pożałowanie.

35 Ach ja szczęśliwsza, ja uniosłam życie;

Lecz matka moja! — Matkę moją Panie,

Zamurowano w pałacu framudze.




GRABIEC.

Biedna starzyzna!




BALLADYNA.

 Ale ja was nudzę

Opowiadaniem tego co mię boli.

40 Proszę pić! proszę! Gdzie krajczy? podstoli?

Niech daje wina... Wy czar dolewajcie,

Bądźcie weseli...




GŁOS SŁUGI ZA KULISĄ.

 Stój matko!




GŁOS WDOWY ZA KULISĄ.

 Puszczajcie!




BALLADYNA.

Gdzie ja się skryję?




WDOWA (wpada przebijając się przez służbę i staje śród sali — dygając pomięszana.)

 Kłaniam pięknie moi

Rycerze. — Córko! ha to si nic godzi

Zapomnieć o mnie.




BALLADYNA.

 Co się babie roi?

Co to za stara kobiéta?




WDOWA.

 Wy młodzi

Hulacie? dobrze — Ale też o matce

Warto pomyśleć — A to mnie jak w klatce

Zamknięto — stara czeka, czeka, czeka —

50 Ani przysłała kawałeczka chleba.

A to głód córko! A przynajmniéj mleka

Kropelkę dajcie, wszak tu manna z nieba

Padać nie będzie dla biednéj staruszki.




BALLADYNA.

Co to się znaczy? to jakaś szalona.




WDOWA.

55 A daj mi córko te złote dzbanuszki,

Matce się pić chce.




BALLADYNA.

 Czemu tu wpuszczona

Ta stara?...




KOSTRYN.

 Wziąść ją! idź z Bogiem — Mój królu,

To obłąkana.




WDOWA (do Balladyny.)

 A powiedz matulu

Do twojéj matki, nie nazywaj, stara —

Stara, ta stara —




BALLADYNA.

  60 Wziąść ją! wyprowadzić!




GRABIEC.

Cha! cha! cha — jaka to chłopska maszkara,

Dajcie jéj pokój; trzeba ją posadzić

Z nami do stołu.




WDOWA.

 To mi to pan dobry!...

Widzicie! dajcie ławkę niech usiędę.



65 Tak, tak, tak trzeba mój rycerzu chrobry

Czcić starą matkę — Czy to ja uprzędę

Piękniejszą sobie suknię z pajęczyny?

To wina mojéj kwoczki Balladyny

Że ja w łachmanach, rada, czy nie rada.

70 Niech się nie dziwi żaden z was acanów

Że ot



(pokazując na suknie)

 nie złoto, lecz kilka łachmanów

Ze starych kości, na proszek opada;

Proszę wybaczyć córce mojéj...




BALLADYNA.

 Piekło!

Jak tu wpuszczono tę żebraczkę wściekłą?

75 Powiedz jak weszłaś do złotych pokoi?

Ja ciebie nie znam...




WDOWA.

 O! święci anieli!

Nie znasz?... ty matki nie znasz? matki twojéj?




GRABIEC.

Cha! cha! cha — uszy królewskie weseli

Taki rozhowor...




WDOWA.

 Powtórz córko, śmieléj,

80 Ty matki nie znasz? twojéj własnéj matki.




BALLADYNA.

Czy wy ją znacie panowie? powiedźcie

Co to za wiedźma?




WDOWA.

 Świećcie mi! ach świećcie

Niebieskie gwiazdy! — Wy mi bądźcie świadki

Jeśli z was który ojcem?... O ty jędzo!

85 Ach okropnico córko! to ja ciebie

Nie znam.




BALLADYNA (do Kostryna.)

 Każ, niech ją za wrota przepędzą,

Szczeka za głośno.




WDOWA.

 Urodziłam z siebie

Trumnę dla siebie — o Boże! mój Boże!...



(Służalce na znak dany przez Kostryna chwytają za ręce wdowę.)

Puszczajcie! córko! niech pomyśli — córko!...

90 O córko! pomyśl — ale tam na dworze

Ciemno, deszcz pada, a piorun pod chmurką

Czeka na siwy mój włos by uderzył.

Patrzaj przez okno — grom nie będzie wierzył

Jak mię zobaczy samą w taką burzę,

95 Że ja nie jestem jaką zabójczynią

Co się po nocy błąka...



(Ciągną ją na znak gniewliwy Balladyny.)

 Powiem chmurze

Niech bije w zamek gromem! Nie targajcie,

Ja pójdę sama — Świat teraz pustynią

Dla staréj matki...




BALLADYNA.

 Chleba kawał dajcie.




WDOWA.

100 Bodaj cię chleb ten zadławił! zadławił!

O! nie targajcie; bo i tak podarta

Sukienka moja — wiatr się będzie bawił

Z łachmanem staréj matki. O! to czarta

Córka; nie moja! nie moja! nie moja!



(Wychodzi — wyprowadzona przez służbę.)


BALLADYNA (po długiém milczeniu.)

105 Czemuście smutni? Wszak pod uczty koniec

Ludzie szczebiocą co język przyniesie.

A wy milczycie jak w zamczysku zboja?



(Słychać tentent.)

Co to za tentent?




SŁUGA.

 Przybył Grafa goniec.




BALLADYNA.

Niech wejdzie...



(Goniec wchodzi.)

 Jakie od męża nowiny?




GONIEC.

Pan Graf pozdrawia...




BALLADYNA.

  110 A kiedy z powrotem?




GONIEC.

Burza go w blisklém zaskoczyła lesie.

Konie ognistym przerażone grzmotem

Grzęzły po bagnach; sosny się jak trzciny

Gięły z okropnym hukiem i łoskotem.

115 Nie można było dotrzeć do zamczyska,

I pan Graf czeka w pustelnika celi,

Aż się ta burza wygrzmi i wybłyska.




BALLADYNA.

Cożoście z panem nowego widzieli?




GONIEC.

Pan Graf pomyślnéj dokonał wyprawy.

120 Zaledwieśmy wjechali w Gniezneńskie ulice,

Kala czerwonéj bramy spotkaliśmy orszak

Rycerzy uzbrojonych; na ich czele Popiel

Jechał konno. Koń jego dumny piął się nieraz,

I zawieszał w powietrzu żelazne kopyta

125 Nad głowami pokornie klęczącego ludu.

Wtem Kirkor — któżby myślał? Kirkor samotrzeci

Chwyta dłonią koniowi królewskiemu cugle,

Krzycząc: srogi tyranie! trzema zabójstwami

Doszedłeś aż do tronu; idź w piekło! To mówiąc

130 Mieczem rozciął przyłbicę ukoronowaną.

I za szaty chwyciwszy podniósł, wstrząsnął trupa,

I ludowi pokazał. Lud z razu oniemiał;

Potém w niebo ogromnym uderzył okrzykiem,

Nie można było wiedziéć pochwalał czy ganił.

135 Nagle się cały ku nam rzucił szumną falą,

Chwila — a już nas jako trzy maleńkie mrówki



Zalał, strzaskał, zdruzgotał. Kirkor jedną ręką;

Trzymał trupa; a drugą swój miecz zakrwawiony.

My zaś, jego rycerze, pełniąc rozkazanie,

140 Mieczów nie dobywali. Wtem tłok ludu jako

Bałwan rzucony wiatrem, zniżył się kolanem

Przed olbrzymią postawą Kirkora i wołał:

Niech żyje ludu mściciel! Kirkor król niech żyje.




BALLADYNA.

Co mówisz Kirkor królem?




GONIEC.

 Racz końca wysłuchać.

145 Gdy lud głosił go panem, Kirkor miecz błękitny

W trupiéj ocierał szacie; widać że głęboko

Dumał jakiemi słowy myśl wyrazić zdoła.

Nakoniec rzekł: O! Lachy, ja nieznany rycerz.

Nie mogę przesławnemu władać narodowi;

150 Com uczynił, czyniłem nie dla wyniesienia

Głowy mojéj, czyniłem to dla szczęścia ludu.

Jam stworzony do ciszy wiejskiéj i prostoty,

Dla mnie za ciężką nawet była godność Grafa,

I zniżyłem ją szczeblem pojąwszy w małżeństwo

155 Zamiast jakiéj królewnéj ubogą chłopiankę;

Ona zamiast herbowych znaków, połączyła

Z herby mojemi dzbanek pełny malin; ona

Nic podobna królowéj; ani państwa pany

Zechcą chłopianki dzieciom na przyszłość podlegać.




BALLADYNA.

160 Niegodne kłamstwo! kłamstwo! to kłamstwo!




GONIEC.

 I daléj

Kirkor tak rzecz prowadził: Ogłoście po kraju

Bezkrólewie; a kto się na zamku pokaże

Uwieńczony prawdziwą koroną Popielów,

Koroną w któréj znany brylant żmije-oko

165 Między dwóma rubiny, na trzech perłach leży,

Tego królem obierzcie. Lud zgodnym okrzykiem

Przyzwolił na tę mowę i osierocony

Czeka, aż się ukaże król, dziedzic korony.




GRABIEC (na którego wszyscy patrzą.)

Czemu ci ludzie patrzą na mnie jak gawrony.




SZLACHTA.

170 Klękajmy wszyscy przed tym ukoronowanym,

On królem...




GRABIEC.

 Co ja królem? gdybym nie był pjanym

Upiłbym się z radości. Los głupi jak rura!

Wyskoczyłbym ze skóry, gdyby moja skóra

Nie była teraz skórą królewską.




SZLACHTA.

 Żyj długo...




GRABIEC.

175 Sto lat! Sto lat żyć będę; wziąłem skórę drugą

Jak wąż — jak wąż panowie mam oko z brylanta.

Puściłbym się po sali z grafinią kuranta,

Gdyby nie godność, prawda? która siedzieć każe.

Tak się w mój tron złocisty królowaniem wrażę

180 Że nie oderwą ludzie od tronu człowieka.

Proszę! co za dziw!




BALLADYNA (do Kostryna.)

 Słyszysz jak burza się wścieka,

Dzwonią deszczowe rynny. W téj okropnéj burzy

Słyszę głosy płaczące...




KOSTRYN.

 To krzyk nocnych stróży.




BALLADYNA.

Nie, to są jakieś głosy inne, jęk ze świata

185 Umarłych — Léj mi wina. Wszystko się tak splata

Że chyba się powiesić.




GRABIEC.

 Teraz po obiedzie

Trzeba wymyślić wesołą zabawę.

Każcie tu wpuścić kuchenne niedźwiedzie

Co kręcą; rożnem: niech tańczą.




PIERWSZY ZE SŁUG.

 Kulawe,

Pan Graf podstrzelił je...




GRABIEC (do Chochlika.)

  190 Więc ty ministrze

Weź moje berło wierzbowe i na nim

Graj jak na dudzie — a zatykaj bystrze

Dziurki palcami, jeśli pomysł nowy

Dążący prosto ku uszczęśliwieniu

195 Przyszłych poddanych wymknie ci się z głowy

Przez głupie wrota. Słuchajcie w milczeniu...

Graj!




CHOCHLIK.

 Co grać panie?




GRABIEC.

 Kładź palec na dziury,

To berło z mojéj wykręcone skóry

Wié co ja lubię.




SKIERKA.

 Graj! ja do wtoru

200 Zawołam echa ciemnego boru

Co rzecz widziały.



(Chochlik gra na flecie smutną pieśń wiejską, a zamięszane głosy w powietrzu poczynają śpiewać.)

(śpiew)

 Obie kocha pan;

 Obie wzięły dzban;

 Która więcéj malin zbierze,

205  Te za żonę pan wybierze.

 Cha! cha!...



(pieśń niknie jak echo.)


BALLADYNA.

Co to się znaczy? kto śpiewał, i taką

Pieśń skończył śmiechem?




KOSTRYN.

 Cyt... to przywidzenie!




BALLADYNA.

Ktoś śpiewał...



(do Chochlika)

 Proszę graj.



(do Kostryna)

 A ty Kostrynie

210 Patrz w twarze ludzi, a jeśli dostrzeżesz

Z których ust wyjdzie pieśń, powiedz — obmyślę

Co z tym człowiekiem stanie się...



(do Chochlika)

 Dudarzu

Zagraj mi jeszcze wieśniaczą balladę,

I obudź echa wiszące nademną

215 W kopule sali — Objaśnić pochodnie.



(Chochlik gra.)


ŚPIEW DUCHÓW.

 Tobie szatan stróż,

 Włożył w rękę nóż;

 Siostra twoja rwie maliny.

 A ty? a ty? Nóż twój siny

220  Poczerwieniał krwią... O!...



(pieśń kończy się echowemi jękami.)


KOSTRYN.

Przestań, grafini mdleje.




BALLADYNA.

 Nie... ja żywa...

Śpiewajcie... jeszcze — Objaśnić pochodnie...



(Chochlik gra.)


ŚPIEW DUCHÓW.

 Na twéj czarnéj brwi,

 Niby krople krwi.

225  Kto wié z jakiéj to przyczyny?

 Od maliny? lub kaliny?

 Może... cha!...



(pieśń kończy się echem.)


BALLADYNA (daje znak ręką.)

 Daléj...




PIERWSZY Z PANÓW.

 Co znaczy takie obłąkanie

W oczach Grafini? Czy prosta piosenka

230 Którą wieśniacy przy grabionem sianie

Nucą na fletniach, tak ją biedną nęka.




BALLADYNA.

Daléj!...




PIERWSZY Z PANÓW.

 Obudźcie tę kobiétę bladą.

Ona zasnęła i śpi z otwartemi

Oczyma...




KOSTRYN (do Balladyny.)

 Pani!...




PIERWSZY Z PANÓW.

 Rozkaż niech ją kładą

235 W gorące łoże, skościała jak drewno...



(Grom bije głośny... Balladyna budzi się.)


BALLADYNA.

Co ze mną było?... Jak ja okropnemi

Sny przerażona.



(do Kostryna)

 Słuchaj ty... ja pewno

Gadałam we śnie. Czy we śnie gadałam?...




KOSTRYN.

Nie...




BALLADYNA.

 Bogu dzięki. Ale gdy ja spałam

240 Wyście musieli rozpowiadać głośno

O czém okropném?



(do gości)

 Proszę pijcie! — widzę

Że lepiéj zrobię usiadłszy za krośno

Niż przy puharach.




GRABIEC (budząc się.)

 Przepraszam panowie.




BIESIADNICY.

Za co?




GRABIEC.

 Przepraszam i bardzo się wstydzę

Że byłem zasnął.



(pije)

  245 Zamku pana zdrowie!




BIESIADNICY.

Zdrowie Kirkora!




GRABIEC.

 Poczciwy! poczciwy!

Zamiast panować woli jeść maliny.

Każcie niech jaki leśnik, lub myśliwy,

Pójdzie do boru i malin przyniesie.




BALLADYNA.

Straszne zachcenie...




GRABIEC.

  250 W pod zamkowym lesie

Muszą być słodkie maliny i duże

I smakowite, skoro Kirkor woli

Dzban takich malin, niż meszty papuże,

I płaszcz królewski — Każ niech nam podstoli

255 Malin dzban poda na pokosztowanie.




BALLADYNA.

Odwagi!... nic się gorszego nie stanie.

Słyszałam echa grobowych rozwalin,

Ujrzę czy więcéj prócz słów co wyrzucą

Wzruszone groby — Malin! dajcie malin!



(Pokazuje się cień biały Aliny z dzwonkiem malin na głowie.)

260 Czułam cię dawno w powietrzu — a teraz

Widzę — Jak błyszczą oczy twoje? Biała!

Ja się nie lękam — widzisz — ale ty się

Nie zbliżaj do mnie...




PIERWSZY ZE SZLACHTY.

 O czém ona gada?




BALLADYNA.

Mów ze mną przez stół — Niech mi jaki człowiek

Da rękę — ja się boję —




PIERWSZY ZE SZLACHTY.

  265 Czy słyszycie

Jak ząb jéj dzwoni o ząb z przerażenia?




BALLADYNA.

Idź... potępiona — odnieś skąd przyniosłaś

Ten dzbanek pełny czegoś, co się rusza

Jak to co w grobie — Czy powieszonego

270 Na zamku wieży przed latami trupa

Cień padł do sali i stoi na nogach

Nie oddychając — O! precz... widmo białe

Zarżniętéj —



(Cień znika.)


PIERWSZY ZE SZLACHTY.

 Jaka woń malin! czujecie?




DRUGI ZE SZLACHTY.

Powietrze pełne malin...




BALLADYNA (padając.)

 O! umieram!




KOSTRYN.

275 Wody!... héj wody! Ja szaty rozdzieram,

Lejcie tu na pierś — niech służebne wnidą.



(Wchodzą kobiety.)

Wynieście panią...



(wynoszą Balladynę)

 Raczcie wstać od stołu,

Pochodnie gasną. Napełnia ohydą

Ten stół splamiony, resztki chleba, wołu.

280 Czy chcecie rzucać ogryzione koście

Wzajem na siebie jak czynią Duńczycy?...

Proszę do komnat — Wy stoły wynoście;



Wy z pochodniami poprzedzajcie króla,

Gdzie dlań usłano w przybocznéj wieżycy

285 Łoże puchowe — Jutro się rozhula

Zamek i będzie wesoły jak wczora.

Lecz na dziś dosyć... Panowie spać pora.

Proszę porzucać puhary i ławy —

Jak ciężko Lachy odpędzić od strawy

290 I od napoju; wiszą by pijawki

Na uszach dzbanka, przy muzyce czkawki.



(Podczas téj mowy wynoszą stoły. Grabiec wyprowadzony przez służbę z pochodniami, za nim wszyscy biesiadnicy i Kostryn wychodzi ostatni.)





* * *





SCENA DRUGA.

Las przed celą pustelnika. Burza trwa.

PUSTELNIK I KIRKOR.


KIRKOR.

Chroń się starcze do celi, burza tobie z głowy

Okradnie siwe włosy. Ludzie i zdarzenia

Kradną... złodziéj płaszcz zedrze, a nędza koszulę.

Trzeba wszystkiemu zbrójną ręką się opierać...

5 Lecz smucisz się zawcześnie — bo ja ci przysięgam

Że zginę, lub zkradzioną koronę odzyskam.

Oto choć bliski domu, mógłbym za godzinę

Z ust żony pocałunków tysiąc wziąć na drogę,

I napić się jak ptaszek, w różanym kielichu

10 Dziobiąc rosy perełki: wolę téj roskoszy

Zaniechać, a do Gniezna zaleciawszy nocą,

Lud zebrać — i obwieścić wszystkiemu gminowi,

Jakoś ty dziedzic prawy, bezecną kradzieżą

Dobra twego postradał. Potém zaś trębaczom

15 Każę głosić po kraju i mieście, że kto się

O tron Laehów zgłaszając pojawi na zamek,

Uwieńczony prawdziwą koroną Popielów,

Temu ja fałsz zarzucam; takiemu na czole

Mieczem wypiszę słowo zasłużone: złodziéj...



20 Módl się więc za mnie starcze, aby mi Bóg żywy

Dał zwyciężyć na szrankach — i czekaj z powrotem.




PUSTELNIK.

Niech cię Bóg błogosławi.




KIRKOR (klaszcze, wchodzi żołnierz.)

 Wsiadać na koń! lotem

Trzeba spieszyć do Gniezna.



(Rycerz wychodzi)


PUSTELNIK.

 Słuchaj! ja ci radzę

Wróć do zamku, odpocznij, po dalszéj rozwadze

Obaczysz co przedsięwziąć.




KIRKOR.

  25 Ja starcze leniwy,

Dzisiaj odrobić chcę całą pańszczyznę;

A odrobiwszy całą, żyć szczęśliwy

Z drogą małżonką. Całą ci ojczyznę

Włożę na barki; a gdy będziesz dźwigał

30 Rzeczy i ludzi, to ja się zakopię

W zamku spokojny... Niechby mi dościgał

Sad owocowy, niechbym małe chłopie,

Dzieciątko moje, na rękach kołysał,

O to się módl... Ty mi zaś co roku

35 Z tronu do chaty listy będziesz pisał.

Niechaj raz na rok spadnie mi z obłoku

Biały gołąbek i pod skrzydełkami

Przyniesie powieść, pełną tych wielkości

Co budzą uśmiech i sen pod lipami

40 Dają smaczniejszy... Król mi pozazdrości

Żony i dziecka i lipy i chłodu,

I snów pod lipą i złotego miodu. —

Żegnaj mi! żegnaj! Nim słońce zaświeci

Będę w stolicy. Hop! hop! na koń dzieci!



(Kirkor wychodzi. Słychać tentent oddalających się.)


PUSTELNIK (sam.)

45 O! Boże! Boże! Wolę niech do Gniezna wraca,

Niżby miał do tych piersi szlachetnych przycisnąć



Krwawą swoję małżonkę. Bogdajbyś ty nigdy

Nie znał Kirkorze z jakiéj matki się urodzą

Dzieci twoje. Bogdajby za pierwszą nagrodę

50 Bóg uczynił cię wdowcem nim ojcem uczyni.



(słychać głos Wdowy)


WDOWA (za sceną.)

Biedna ja! biedna!




PUSTELNIK.

 Co to za wołanie

Tak pełne płaczu?




WDOWA (za sceną.)

 O biedna, ja biedna!



(Wdowa wchodzi jak ślepa szukając drogi ręką.)


PUSTELNIK.

Jakaś kobieta jak łachman w łachmanie,

W noc tak okropną, ślepa sama jedna!



(do Wdowy)

Skąd moja matko?




WDOWA.

  55 Matko? O! na Boga

Tak nie nazywaj córko niegodziwa!

Matka? psia matka!




PUSTELNIK.

 Skąd idziesz uboga?




WDOWA.

Ja nie uboga — Siwa, siwa, siwa

Jak gołąbeczek. — Nie wiesz co się stało?!

60 Grafini moja córka wielka pani,

A ja na wietrze z głową taką białą

Mówię piorunem bijcie! bijcie we mnie!

I nie chcą słuchać... A w zamku zebrani

Pijaki sobie winszują wzajemnie

65 Że córka moja pije, wielka pani. —

Czy ty rozumiesz? — Ma zamek i wieże —

Grafini —




PUSTELNIK.

 Jak się córka twoja zowie?




WDOWA.

Zowie się córką. Ale ja nie wierzę

Ażeby ona miała oczy w głowie,

70 Oczy co płaczą. — W taką zawieruchę!

W takie pioruny, na deszcz wygnać matkę!

Co ją karmiła, co piersi ma suche,

Starością suche — a włos taki biały

Jak co świętego.




PUSTELNIK.

 Chodź pod moją chatkę,

Ty drżysz od zimna! chodź!




WDOWA.

75 I zamek cały

Do niéj należy, wielki jak pół świata...

Widzisz!... Grafini?!




PUSTELNIK.

 Chodź!...




WDOWA.

 Tu będę czekać,

Czy córka moja wié gdzie twoja chata?

A kto wie? może, jak pies zacznie szczekać

80 Na jaki łachman, to wspomni o matce,

I każe szukać po świecie — Być może!

Wszak Bóg ma litość?




PUSTELNIK.

 Chodź przepłaczesz w chatce

Tę noc burzliwą, a gdy błysną zorze

Ja cię powiodę do wielkiego Króla;

85 Do nóg się rzucisz błagając o litość

I...




WDOWA.

 Powiem jemu... ja biedna matula

Do nóg się rzucam.



(klęka)

 Królu! złoty panie!

Każ córce która ma złota obfitość

Niechaj mnie kocha.



(wstaje)

 A król z tronu wstanie

90 I zaprowadzi mnie do serca córki.

O! o! o!



(płacze)

 Wiesz ty, za szkaplerza sznurki

Wieszałam się na sosnie skrzypiącéj, za garło,

Drzewo się ułamało...

Głupia — ślepa, wybrałaś gałązkę umarłą,

95 Gałązkę — córkę drzewa — Żelazna gadzino,

Nie zlitowałaś się ty matki wdowy?

A jabym żyła chleba okruszyną

W twoich pałacach! Niechby twoja ręka

Sypiąc gołąbkom w trawę żer perłowy

100 Nie odganiała od pszenic ziarenka

Zgłodniałéj matki. — Wygnać w las! na burze!

Wypędzić matkę! upadłam w kałużę

I grom czerwony wyjadł z powiek oczy,

Wyjadł do szczętu...




PUSTELNIK.

 Oślepłaś?...




WDOWA.

 Mózg toczy

105 Okropna ciemność. Miałam przed wieczorem

Tyle światłości, że mogłam za borem

Rozróżnić białe słońce od xiężyca

A teraz...



(Błyska.)


PUSTELNIK.

 Jakto i ta błyskawica

Nie świeci tobie.




WDOWA.

 Wzrok ludzi nie strzeże

110 Od Boga ręki — co mi dziś po wzroku.

A wiesz ty? wiesz ty że ja teraz wierzę,

A nie wierzyłam dawniéj — że co roku



Ptaszki jaskółki nim pójdą za morze,

Stare, zgrzybiałe, biedne matki duszą.

115 Tak, tak, tak... ludzie prawdę mówić muszą.

Żebrząc po świecie piosenkę ułożę;

Groszową piosnkę o jaskółkach czarnych

Co duszą matki — proszą! w ptaszkach marnych

Taka nielitość! wygnać matkę starą,

120 Głodną, na cztery wichry targające

Za siwe włosy.




PUSTELNIK.

 Podczciwych tysiące

Padają na tym świecie złych ofiarą.

Gdybym ja ciebie wziął za nieszczęść świadka?




WDOWA.

To i ty matka... i ty także matka?

125 Nie pójdę z tobą bo się będziem kłócić

O piękność imion naszych córek — moja!

Ach gdybyś ty mię z grobu chciał ocucić

Wołaj Bladina — Pójdę szukać zdroja

I pić jak wróble zadzierając główkę

130 Do pana Boga — dzięki mu, dał wody.



(śpiewa mrucząc)

 Stara miała jedną krówkę,

 I chacinę i ogrody

I dwie córki...



(odchodzi w las.)


PUSTELNIK.

 Po kraju całym szukać każę

Téj matki — okropny sąd wydam na dziecko.



(odchodzi do celi.)





* * *





SCENA TRZECIA.

Noc — błyska — Sala bez światła w zamku Kirkora.

SKIERKA i CHOCHLIK wychodzą z drzwi któremi wyprowadzono po uczcie Grabka.


SKIERKA.

Nasz pan usnął tam na wieży

I śpi głęboko; ja lecę

Nim się ta burza uśmierzy

Kąpać się w błyskawicach.




CHOCHLIK.

 Ja wyprawiam hecę

5 W stajni gdzie nad wrotami nie przybito sroki,

Czy wiesz że na téj wieży puhacz jednooki

Zaprosił mnie na ucztą; będzie patrzał krzywo

Jeśli pogardzę udem zadziobanéj myszy.




SKIERKA.

Ja matkę bociana siwą

10 Lecę nakarmić; nie słyszy

Na prawe ucho i ślepa;

Wczoraj od chłopskiego cepa

Uratowałem niebogę...

Polecę, czekać nie mogę.

15 W taką burzę biedna stara

Może z przestrachu umarła.




CHOCHLIK.

Co to za huk?...




SKIERKA.

 To burza drzwi zawarła.




CHOCHLIK.

Cyt... ktoś idzie...




SKIERKA.

 Jakaś mara

W bieli... przez okno wylecę...



(wylatuje przez okno.)


CHOCHLIK.

20 Za nim! na koniach w zamku wyprawować hecę.



(wylatuje.)





* * *





SCENA CZWARTA.

Sala taż sama.


BALLADYNA (sama, wchodzi w nocnym ubiorze z nożem w ręku.)

Nic mogłam spać, nóż leżał przy mnie, wzięłam.

W koszuli — wstyd! gdyby cię kto zobaczył

W koszuli z nożem w ręku? Jak tu ciemno!...



(idzie ku wieży.)

Cyt!... jakiś szmer? — Wiatr mi zagasił świécę...

5 To przywidzenie — nic nie słychać, zamek cały

Głęboko śpi... Lecz jeśli śpi ten człowiek

Z otwartą tak powieką?... to co? to co?

Jeżeli dziś nie zrobię rzeczy, jutro

Żałować będę, wiem, żałować będę.

10 Wiatr zamknął za mną drzwi; a ja myślałam

Że jaki ciemny duch zamykał za mną;

I dotąd nie spojrzałam w tamtą stronę,

Jakbym się bała spotkać czém okropnem.



(ogląda się)

A widzisz nie ma nic, nic nie ma. Ciemne

15 Powietrze, mgła; żadnych nie widać mar.



(Błyska)

Wszelki duch Boga chwali! Jaka to była

Błyskawica czerwona! jak wszystkie ściany

Widziałam białe — Cyt — Nie słychać nic —

Spiesz się! — Lecz jeśli żar błyskawic lunie

20 Na moją twarz, gdy będę z nożem stała

Nad nim; to co? — Ogień pokaże tobie

Miejsce gdzie masz uderzyć. — O! błyskawice

Stwórzcie czerwony dzień na łonie nocy,

Bądźcie mojego czynu słońcem. — Idę.



(wychodzi na wieżę.)





* * *





SCENA PIĄTA.

Sala taż sama.


KOSTRYN (wchodzi zbrojno z dobytym mieczem.)

Drzwi otworzone. Teraz mię fortuno

Prowadź i pomóż ze złotego cielca

Jak Jazonowi złote obciąć runo,

A ja przysięgam, że choć syn wisielca,

5 Będę na tronie jako syn książęcy;

Dziś sługa gorszych, jutro pan tysięcy

Lepszych odemnie — Cyt — To puhacz huczy

Na wieży zamku. — Idźmy na drabinę —

Wszystko gotowe. Mam pęk cały kluczy

10 Od bram zamkowych, płachtami obwinę

Konia podkowy — i z ową koroną

W pochmurnéj nocy jak duch czarny zginę;

A co nad wszystko, z cudzołożną żoną

Rozbrat na wieki. O! szatanie prowadź!



(Chce iść na wieżę i we drzwiach spotyka się z powracającą Balladyną.)

Kto to?



(cofa się z przestrachem)


BALLADYNA.

 Ja.




KOSTRYN.

  15 Sama — w ciemnościach — co znaczy?

Słyszałem jakiś jęk, szedłem ratować.




BALLADYNA.

Przynieś mi światła; niech światło zobaczy,

Jak ja okropnie muszę być czerwona.

Skończyłam — Kogo ty ratować chciałeś?

20 Już zdaje mi się że ta burza kona,

Ustało błyskać. — To i ty słyszałeś

Ten jęk okropny?... aż tu było słychać?!

To dziwnie! Kiedy przestawał oddychać

Raz westchnął. — Idź ty po światło Kostrynie.

Idź na dół.



(Kostryn wychodzi)

25  Dziwnie krew pachnie odemnie...

Stało się — stało; teraz nadaremnie

Żałować rzeczy. Stało się — przeminie.

Z nas wszystkich kiedyś będą takie trupy.

Swiecy! — mój cały zamek za błysk swiecy!



(Kostryn wchodzi bez światła)


KOSTRYN.

30 Wszystko śpi w naszéj ceglanéj fortecy,

Nawet zagasły latarniowe słupy

Przy bramie zamku. Czy służbę rozbudzić?




BALLADYNA.

Nie budź nikogo; myślałam zabrudzić

Ręce po łokieć. Dziwną pachnę wonią.




KOSTRYN.

Wzięłaś koronę?




BALLADYNA.

  35 Nie... stój, pójdę po nią,

Ja się nie lękam. Wiem gdzie stoi łoże.



(wychodzi Balladyna na wieżę.)


KOSTRYN.

Straszna odwaga. Omal tobie Boże

Nie podziękuję, że mi ona kradnie

Czyn ten okropny... Chciałbym na jéj czole

40 Zobaczyć jaką barwą lwica bladnie.



(Balladyna wraca bez korony.)


BALLADYNA.

Próżno w ciemnościach macałam po stole,

Ten stół miał jakieś rysy zimnéj twarzy.

Może to nie był stół...




KOSTRYN.

 Ty stój na straży,

Ja pójdę szukać...




BALLADYNA.

 Stój... nie idź — wszak ja się

45 Nie lękam siebie — Nawet nie żałuję...



(Kostryn wychodzi na wieżę.)

Ja wiem że zwykle Lachom żal po czasie

Zawraca głowy, i sen cichy truje.

Może się teraz trup czerwony snuje

Przed ludzi śpiących oczyma, a oni

50 Przez sen żegnają krzyżem cichą marę. —

Schodzi po wschodach; jak te szczeble stare

Trzeszczą...



(do Kostryna który wchodzi z koroną.)

 Znalazłeś... ty coś trzymasz w dłoni?




KOSTRYN. (ponuro.)

Tak.




BALLADYNA.

 Daj. Nie! nie! nie! nie zbliżaj się do mnie

Bo będę wołać ratunku od ludzi...

Stój tam.




KOSTRYN.

  55 Co znaczy? mówisz nie przytomnie.




BALLADYNA.

Stój tam, bo krzyknę, zamek się obudzi,

Stój tam z daleka, aż w tobie przeminie

Ta myśl... W powietrzu ją czuć... o! Kostrynie

Chciałeś mię zabić, serce twoje biło

60 Głośno, jak moje bije gdy zarzynam.




KOSTRYN.

Jeślim to myślał, na wieki przeklinam

Ów zakąt mózgu gdzie się urodziło

Szalone dziecko.




BALLADYNA.

 Chodź tam do komnaty...

A namowiéjmy się po cicho razem

Co jutro czynić...



(Rozwidnia się trochę.)


KOSTRYN.

  65 Doniosły mi czaty

Że Kirkor wrócił do Gniezna, żelazem

Grożąc takiemu coby się z koroną

O tron upomniał...




BALLADYNA.

 To nic... będę miała

Ludzi i miecze; a za moją stroną

70 Będzie ta tłuszcza ludzi omal cała

Karmiona w zamku... Kirkor nie poskromi

Złotego deszczu. — Cyt —




KOSTRYN.

 Nic, to na dworze

Wróble świegocą.




BALLADYNA.

 Jakto już dzień? Boże!

Jak biała światłość... mdło mi! mdło mi! mdło mi!




KOSTRYN.

75 Idź prześpij szarą godzinę poranku,

Ja sam obudzę gdy słońce zaświeci.

Staniesz w rycerzy uzbrojonych wianku.

Jakoś to będzie — wojsko nam się skleci.

Daj klucz od skarbu, będę mierzył garcem

Przekupne złoto.




BALLADYNA.

  80 Skończ także ze starcem

Co mięszka w celi — a nas tylko dwoje

Będzie wiedziało.




KOSTRYN.

 Ty ciężarna; troje.




BALLADYNA.

Jakto i dziecko noszone w żywocie

Będzie wiedziało — Idź! — w biednéj istocie

85 Nieurodzonéj taka tajemnica.

Ty się najgrawasz? jeśliby tak było

Jak ty powiadasz; czy ja szalenica

Porodzić żywe? Lecz nie — będzie żyło,

Dziecko nic nie wie...




KOSTRYN.

 Niechaj moja lwica.

90 Spać się położy — i zbudzi się świeża

Do nowych czynów, w przyłbicy rycerza.



(wychodzą.)



KONIEC AKTU CZWARTEGO.





Tekst jest własnością publiczną (public domain). Szczegóły licencji na stronie autora: Juliusz Słowacki.





AKT PIĄTY.



* * *



SCENA PIERWSZA.

Poranek na leśnéj łące.

SKIERKA i CHOCHLIK.


SKIERKA.

 Jak po burzy ranek świeży!

 Byłem u matki bociana

 I nakarmiłem.




CHOCHLIK.

 Ja na zamku wieży

Ucztowałem u sowy. Gdzie pani Goplana?




SKIERKA.

5  Znów polecę po rozłogach,

 Polecę łąką i borem;

 Kwiatki postawię na nogach,

 Rozczeszę żyto na grzędzie:

 Zatrzymam się nad jeziorem,

10  Zawołam labu! labusie!

 I dwa Goplany łabędzie,

 Po wód błękitnym obrusie,

 Przypłyną do mnie z ajeru;

 Garsteczką złotego żeru,

15  Śnieżne ptaszęta przysypię:

 I znów lecę pod leszczynę,

 Gdzie łania Goplany szczypie



 Błyszczącą deszczem krzewinę;

 I tęcze nad nią zawieszę,

20  I różę nad nią rozwinę;

 I znowu daléj pospieszę

 Na skrzydłach babki konika.



(Przypływa tuman mgły rannéj, oświecony tęczą; z pod bramy kolorow wychodzi Goplana.)


GOPLANA.

 Chodźcie mnie uścisnąć aniołki,

 Bo Goplana na wieki wam znika.

25  O! zapłakane fijołki!

 Róże moje bądźcie zdrowe.




SKIERKA.

 Co ty śpiewasz?...




GOPLANA.

 Niestety! niestety!

Piosenkę pożegnania.




SKIERKA.

 Jeszcze oczerety

Nie gną się od jaskółek, jeszcze dnie wiosnowe.




GOPLANA.

30 Polecę w okropną krainę,

Gdzie sosny i śniegi sine,

Gdzie słońce jak gasnący żar;

Gdzie xiężyc jak twarz tych mar

Co z grobu wychodzą na cmentarz.

35 Anioł kar za mną popłynie

Krzycząc mi w duszy: pamiętasz

O róż i malin krainie.

Bądźcie zdrowi! bądźcie zdrowi!

Poplątałam ludzkie czyny,

40 Tak że Bogu mścicielowi

Trzeba wziąć grom i opuścić

Na ludzkie dzieła i winy...




SKIERKA.

My cię nie chcemy opuścić

Goplano! Goplano! Goplano!




GOPLANA.

45 Puszczajcie biedną, wygnaną,

Kiedyś wam o mnie zaśpiewa

Piosenkę obca ptaszyna

Usiadłszy na gałązce płaczącego drzewa.

Bądźcie zdrowi! moja wina

50 Że wygnana w północ lecę.




CHOCHLIK.

Jeszcze ci w drodze poświecę,

Jak hajduk biegnąc z ognikiem.




GOPLANA.

Dziś długim związane szykiem

Na północ lecą żórawie,

55 Uczepię się tego wianka,

I w powietrzu się przepławię,

Jak biedna dziewic równianka

W błękitne rzucona fale.




SKIERKA.

O biada! o biada! o biada!




GOPLANA.

60 Próżne żale! próżne żale!...



(pokazuje w głąb lasu)

Tam szarfa żórawi spada

Na łąki błyszczące rosą;

Gdy się żórawie podniosą,

Uchwycę się szarfy końca

65 I w błękit polecę blada,

Blada jak miesiąc od słońca,

Lekka jak liść co opada.

Lecz nad mury Gnieznieńskiemi

Lecąc, zaśpiewam smutne pożegnanie ziemi.



(Wychodzi — Skierka i Chochlik lecą za nią.)





* * *





SCENA DRUGA.

Pod murami Gniezna wał.

KIRKOR z dobytym mieczem, ze skrzydłami orlemi na barkach wchodzi na czele wojska — Chorągwie rozwinięte — trąby grają.


KIRKOR (do Rycerzy.)

Człowiek co się o berło Lachów upomina

Nie chciał wystąpić w szranki, jak podła gadzina

Kryje się, a zebrawszy, co mówię! ten podły

Obietnicami, złotem, zakupiwszy sobie

5 Mnogich stronników... rycerz z nieznanemi godły,

Walką chce tron owładnąć, i na moim grobie

Stanąć jako na pierwszym szczeblu królowania.

Mnodzy rycerze nasi, (niech nas Bóg ochrania

Od takiego szaleństwa i takiéj ślepoty)

10 Mnodzy nasi rycerze przeszli pod namioty

Jasnego oszukańca, lecz Bóg patrzy z nieba

W serca ludzkie; nam zdrajców przekupnych nie trzeba,

Skoro przybędzie Popiel, po którego w lasy

Posłałem trzech rycerzy, z orlemi hałasy

15 Rzucićmy się na złoty obóz samozwańca.



(Do rycerzy stojących na murach.)

Wy zamykajcie bramy... Niech z każdego szańca

Na pole walki patrzą mnogie samostrzały...

Gdybym ja przegrał, zginął, to jeszcze te wały

Długo bronić się mogą... Niech wam siwe głowy

20 Przypomną w chwile strachu, że mur południowy

Najsłabszy, że tam trzeba postawić mur ludzi.

Ale da Bóg że miasto jutro się obudzi

Wolne od zgrai łotrów.




RYCERZE.

 Zwyciężysz Kirkorze!




KIRKOR.

Jeśli Bóg da... ah! kiedyż ja przyłbicę złożę!

25 Kiedyż wrócę do żony? kiedyż ujrzę koniec

Krwawym sprawom królestwa i rozbojom.




PIERWSZY Z RYCERZY.

 Goniec.



(Wchodzi goniec kurzawą okryty.)


KIRKOR.

We trzech wysłani w bory nie przyprowadzacie

Pustelnika Popiela?




GONIEC.

 Okropność.




KIRKOR.

 Czy w chacie

Nie znaleźliście starca? mów... walka nas czeka.




GONIEC.

30 W celi nie było starego człowieka;

Lecz na skrzypiącéj gałęzi przed chatą

Trup jego wisiał, na grubym powrozie.

Z białemi włosy i z podartą szatą

Wicher się bawił i trupa kołysał

Jak stara mamka.




KIRKOR.

  35 Trąbić po obozie

Hasło do walki — Los jemu dopisał,

Do śmierci gonił nieszczęściem i zabił:

Nieznaną ręką — Sercęś mi osłabił

Twoją powieścią, spraw się dobrze w boju —

Mówisz że wisiał?




GONIEC.

 W pustelniczym stroju

Wisiał przed chatą. Na nieszczęsném drzewie

Wrona krakała...




KIRKOR.

  40 Idźmy! niech w powiewie

Tańczą chorągwie... idźmy! ścisnąć szyki!

Nadzieja w męstwie — Niech zaczną łuczniki!...



(Wychodzi z wojskiem.)





* * *





SCENA TRZECIA.

Namiot BALLADYNY.

KOSTRYN i BALLADYNA w zbrojach — z hełmami zapuszczonemi wchodzą na scenę.


KOSTRYN.

Zostań w namiocie, nie wychodź na pole,

Bo jak przeczuwam wkrótce Kirkorczycy

Walkę rozpoczną. Obóz jego w dole,

A nasz na górze jak gniazdo orlicy.




BALLADYNA.

5 Wiele dusz stanie za chwilę przed Bogiem.




KOSTRYN.

Gdzie młócą żyto, tam plewy z omłotku

Lecą pod niebo. Stój za gumna progiem

I nie rozplątuj znów na kołowrotku

Szczero-sumiennym, zaplątanych pasem

Dziwnéj przeszłości.



(wchodzi żołnierz.)


ŻOŁNIERZ.

  10 Z okropnym hałasem

Idą do boju szyki Kirkorowe.




KOSTRYN.

Królewiczątko moje bądź mi zdrowe!




BALLADYNA.

Czy zwyciężymy?




KOSTRYN.

 Śiedź pani w namiocie.

Niechaj cię próżność nie prowadzi w złocie

15 Na oczy słońca i na łuków żądła.

Bogdajbyś cicho śpiewała i prządła

Szatę królewską lub śmierci koszulę;

To, albo drugie, pewnie ci się przyda...

Ha! ha z proc lecą ołowiane kule,

20 Patrz jak kolczate... héj giermku gdzie dzida?

I tarcza moja.



(Bierze tarczę i dzidę z rąk giermka i wychodzi.)


BALLADYNA (sama.)

 Jeżeli zwycięży

Jak mu nagrodzę? w ziem całéj łonie

Nie znajdę kruszcu na zalanie gardła

Temu Niemcowi. Lecz jeżeli przegra?

25 Jeżeli przegra, to się wszystko skończy

Chwilą okropną, wszystko się rozwiąże

Jak straszna bajka jakiéj czarownicy;

Przegrała, w piersi przebiła się nożem,

A nóż zatruty był jadem gadziny.

30 Gdzie ta kobiéta? Obaczyłam w lesie

Babę podobną do roztrzaskanego

Piorunem dębu... kazałam potworze

Z krukami śmierci gonić za obozem

I przynieść jadu czerpanego z węży.



(Stara kobiéta w łachmanach wchodzi, podnosząc zasłonę namiotu.)

Jesteś?




STARA.

  35 Przyniosłam rożek ludomoru.




BALLADYNA.

Daj... i uciekaj do ciemnego boru,

Uciekaj mówię stara czarownico;

A spróbowawszy na kim tego jadu

Zapłacę tobie... precz, bo cię pochwycą

40 Rycerze moi i na rzece spławią.



(Ucieka stara kobiéta.)

Okropna jędza... Włos by gniazdo gadu

Wisi w postronkach, a oczy się krwawią,

Jak zęby wilcze obroczone w ścierwie.

Nóż ten zatruty piersi mi rozerwie

45 Jeżeli w ręce męża wpadnę żywa,

I serce moje bijące ukąsi

Jak żądło osy. Już po jednéj stronie

Jadem zmazany okropnie poczerniał,

I zarumienił się rdzą, pozieleniał:

50 A druga strona jeszcze niedotknięta

Śliną wężową, czysta jak tasaki



Świeżo na krętym brusie pociągnione.

Co słychać?



(wchodzi żołnierz.)


ŻOŁNIERZ.

 Panie! wszystko zawichrzone

Na polu walki jak w burzliwéj chmurze.




BALLADYNA.

Czy przegrywamy?




ŻOŁNIERZ.

  55 Na szańcowéj górze

Gdzie rosną brzozy nad źródłem, widziałem

Grafa Kirkora, otoczony wałem

Zabitych ludzi trzyma się i siecze

Jasną siekierą.




BALLADYNA.

 Z czémżeś ty człowiecze

Do mnie przysłany?




ŻOŁNIERZ.

  60 Donoszę ci Xiąże,

Że dwiestu ludzi przekupionych wczora,

Przeszło na polu z szeregów Kirkora

Na stronę naszą. Jeśli się rozwiąże

Na lewém skrzydle łuczników gromada

65 Kupiona złotem, pole będzie nasze.




BALLADYNA.

Jeszcze nie przeszli! opieszała zdrada

Gorsza niż wierność... Idź w bojową kaszę

Z łyżką żelazną, jeżeli w nią wpadnie

Głowa jakiego wodza będziesz panem...

70 Rozumiesz? można po za góry snadnie

Podejść... zaskoczyć na plecy, — czekanem

Ciąć w łeb stalowy — Idź — bić — i zabijać.



(Wchodzi drugi goniec.)


GONIEC.

Lewe się skrzydło zaczęło rozwijać

I pierzchać w Gniezno... wkrótce walki koniec.

Przy nas zwycięztwo...




BALLADYNA.

  75 Dobréj wieści goniec

Niech ma zapłatę...



(daje pieniądze.)

 Czy wódz wrogów wzięty?




GONIEC.

Widziałem sztandar Kirkora zatknięty,

Na małym wzgórku gdzie rosną trzy brzozy;

A trupów szaniec urósł tak wysoko

80 Około niego, że my pełni zgrozy,

Ani wziąść wodza mogliśmy na oko,

Ani przestąpić umarłego wału.




BALLADYNA.

Jeżeliś pełny męstwa i zapału,

Jeśli chcesz kiesy po wierzch pełnéj srebra;

85 Idź na ten wzgórek, niech ci trupie żebra

Będą drabiną, postronkami włosy.

Idź i zabijaj...



(słychać okrzyki.)

 Co to są za głosy?



(Kostryn wchodzi zbrojny i krwią pomazany.)

A Kirkor?




KOSTRYN.

 Zginął...




BALLADYNA (chowając nóż zatruty po jednéj stronie.)

 Miałam nóż gotowy...

Winnam ci życie. Naczelników głowy

90 Niech kat pościna — idź, wydaj roskazy...



(Kostryn wychodzi.)


GŁOSY ZA NAMIOTEM.

Niech żyje wódz nasz Fon Kostryn!




BALLADYNA.

 Niech żyje

Wódz wasz Fon Kostryn... powtarzam wyrazy

Jak głupia sroka... rzucę się na szyję

Niemca, i węzłem pocałunków zduszę.



(Kostryn wprowadza poselstwo ze stolicy — jeden z obywateli niesie na tacy złotéj chleb i sól.)


KOSTRYN.

95 Oto poselstwo z poddanéj stolicy.




BALLADYNA.

Kazałeś wieszać?




KOSTRYN.

 Pierwsi buntownicy

Już zgromadzeni pod maćkową gruszę;

A ta się cieszy że do siego roku

Dwa razy będzie nosiła owoce.




BALLADYNA (do poselstwa miejskiego.)

Czego wy chcecie?



(Posłowie klękają.)


POSEŁ MIEJSKI.

  100 Aniele z obłoku!

Do ciebie serca narodu sieroce

Wznoszą się wszystkie, ty bądź kraju panem,

Stolica całym zniżona kolanem

Czeka na ciebie z otwartemi bramy.

105 Witaj więc! witaj miły hospodynie!

Serca i skarby i wszystko co mamy

Pod nogi twoje strumieniem popłynie,

Boś już zasłużył na wdzięczność narodu,

Skaraniem hersztów którzy nas uwiedli.

110 Ci nas mękami, karą miecza, głodu,

W mieście trzymali; a nasze zaś serca

Ciebie szukały. Obyśmy dowiedli

Że między nami żaden przeniewierca

Na gniew twój, wielki panie nie zasłużył,

115 Obyś żył długo, obyś skarbów użył,

Obyś nieszczęsną przyciśnionych dolą

I tu przed tobą klęczących na prochu

Przyjął łaskawie. Chlebem cię i solą

Witamy panie.




BALLADYNA (do Kostryna.)

 Czy z tego motłochu

120 Żaden przeciwko mnie nie nosił broni?




KOSTRYN.

Dwóch językami walczyło po mieście,

Lud namawiając do boju.




BALLADYNA.

 Gdzie oni.




KOSTRYN (wskazując.)

Pan Burmistrz Kurjer i Pismo.




BALLADYNA.

 Powieście

Obu rycerzy burmistrzów na dzwonie

Wieży zamkowéj.




PIERWSZY Z POSŁÓW.

  125 Panie! w twojém łonie

Kamienne serce.




BALLADYNA.

 To wreszcie, to wreszcie

Na wasze proźby ułaskawiam obu.

Wybić im zęby i wyłamać szczęki,

Niechaj nie walczą.




PIERWSZY Z POSŁÓW.

 Więc niéma sposobu

130 Ubłagać ciebie przez łzy ani jęki,

Źelazny panie nasz.




BALLADYNA.

 Jestem kobietą.



(Widząc że się cofają z przerażeniem.)

Cóż to? cofnęli się jak od zarazy,

I znów jak wiatrem kołysane żyto

Biją głowami?




PIERWSZY Z POSŁÓW.

 Na twoje rozkazy

135 Czekamy pani, panuj z ludu wolą.




BALLADYNA.

Bez ludu woli... Dajcie mi chleb z solą.

Posłowie ufam drożdżom tego ciasta.

Chodź tu Kostrynie. Winnam ci tak wiele

Źe ci półowa zdobytego miasta,



140 Półowa kraju, i chleba półowa

Słusznie należy...



(Wyjmuje nóż zatruty po jednéj stronie i rozcina na dwoje chleb.)

 Wszystkim się podzielę

A serce weźmiesz całe.




KOSTRYN (klękając.)

 O! królowa!




BALLADYNA. (Kosztując chleb widzi że Kostryn je podaną sobie półowę.)

Czyń co ja czynię. Nie lękam się jadu

W chlebie poddanych. Choćby zamiast żyta

145 Użyli łusek żelaznego gadu,

Smaczną ci będzie żelazem zdobyta

Bułka... Jedz proszę... trzeba ludziom wierzyć.

A teraz każcie z tryumfem uderzyć

W trąby zwycięzkie. Idźmy wojownicy

150 Do otworzonéj żelazem stolicy.



(Wychodzi oparta na Kostrynie, za nią posłowie i lud.)





* * *





SCENA CZWARTA.

Sala królewska w Gnieznie — tron w głębi — KANCLERZ u stóp tronu. PANOWIE państwa. WAWEL dziejopis. — PAŹ — DWÓR.


KANCLERZ.

Wszystko gotowe na przyjęcie pana.

Zasiądźcie teraz ławy po urzędzie,

Przy samym tronie wodzowie i sędzie,

Szafarze zboża, dolewacze dzbana.

5 Niech wszystkich razem nowy król powita.



(Wchodzi Goniec.)


GONIEC.

Świetny urzędzie wieść przynoszę ważną,

Nasz król, pan nowy — kobiéta.




KANCLERZ.

 Kobiéta!




WSZYSCY.

Królem kobiéta!




KANCLERZ.

 Niech będzie odważną

Jak była Wanda... niech tak dobrą będzie,

Ale szczęśliwszą.



(Goniec drugi wchodzi.)


GONIEC.

  10 Prześwietny urzędzie!

Królowa weszła już do bram stolicy.




KANCLERZ.

Każcie niech wszystkie serca na dzwonicy

Biją dzień cały, tak jak serca ludu.




PIERWSZY Z PANÓW.

Wieszczbiarz nie może wytłómaczyć cudu

15 Co się ukazał dzisiaj narodowi.

Lud niespokojny.




KANCLERZ.

 Co za cud?




PIERWSZY Z PANÓW.

 Nad opis.

Jeżeli chcecie to go wam opowie

I w xięgi wpisze szlachetny dziejopis

Królów na Gnieznie.




KANCLERZ.

 Przemądry Wawelu

Czy sam widziałeś?




WAWEL.

  20 Co widziało wielu

Mogę poświadczyć jak świadek naoczny.

Dnia tego, ranek był po stronach mroczny,

Lecz się wyjaśnił ku wschodowi słońca —

Więc jak widziałem prawie sam... od końca

25 Niebios, skąd błyszczy gwiazda Oriona,

Wyleciał, lecąc sznur źórawi biały,



A na nim wisząc na śnieżne ramiona

Mglista niewiasta.




KANCLERZ.

 I wszystko widziały

Twe własne oczy przemądry Wawelu?




WAWEL.

30 Nie ja widziałem lecz widziało wielu;

Mogę przyświadczyć na rzecz z mego czasu.




PAŹ.

Ja sam widziałem z Goplańskiego lasu,

Za żórawiami lecącą dziewczynę.

Ta na ostatnią orszaku ptaszynę

35 Padając, białe zawiązała rączki

Za szyję ptaka; a głową do ziemi

Sypała włosów rozwite obrączki

Jasne jak słońce, i tak na warkoczu

Gdy promieniami rozwiał się złotemi

Leżała płynąc.




KANCLERZ.

  40 Trzeba dziecka oczu

Aby na szmatach niebieskiego płótna

Obraz widziały.



(Sciemnia się jak przed burzą.)


PIERWSZY Z PANÓW.

 Co to? ciemność smutna

Na tron upadła, i nam na oblicza;

Jak zaćmionego słońca tajemnicza

45 Zieloność — bladzi staniemy przed panią.




KILKU.

Okropna ciemność.



(Wchodzi strażnik z wieży.)


STRAŻNIK.

 Nad blaszaną banią

Królewskich zamków, skąd w niebo wytryska

Igła złocona, okropne chmurzyska

W koło się czarnym owinęły wiankiem,



50 I coraz grubsze już wiszą nad gankiem

Gdzie ustawiona muzyka królewska.

A cała nieba równina niebieska,

Jakby się z jednéj urągała chmury.




KANCLERZ.

Bijcie we dzwony.




STRAŻNIK.

 Łono ma z purpury

Ognistéj...




KANCLERZ.

  55 Deszczu potrzeba, niech pada.




STRAŻNIK.

Na czarnym wozie jakaś jędza blada

Stu żórawiami wywieziona z piekła,

Wężami stado wędrujące siekła,

I kierowała nad zamek do chmury.

60 Siedzi w mgle teraz, ale jęk ponury

Piekielnych ptaków z mgły się wydobywa.

Słyszycie?



(Słychać jęk z wieży.)


KANCLERZ.

 Prawda, jakiś jęk nieznany!




PANOWIE. (zrywając się z ław.)

Okropność!...




KANCLERZ.

 Niech się żaden z ław nie zrywa.

A ty strażniku musiałeś być pjany,

65 I sam stworzyłeś wieść o czarownicy.




STRAŻNIK.

Ja sam widzialem i z lud z okolicy,

I lud Gniezneński...




OKRZYKI (za sceną.)

 Niech żyje królowa!



(Balladyna wchodzi w królewskim ubiorze, w koronie. Kostryn w zbroi. Lud...)


KANCLERZ.

Pani niech bedzie poświęconą głowa

Co nam przynosi koronę Popielów.

70 Witaj i panuj tak mądrze i szczodrze

Ażebyś z Bogiem do najświętszych celów

Lud prowadziła. Przewiąż się na biodrze

Szatą czystości, czoło wznieś do nieba.

Daj łaskę winnym — daj łaknącym chleba.

75 A wszystkim niechaj rządzi sprawiedliwość.




BALLADYNA (z tronu.)

Cóż mam uczynić?




KANCLERZ.

 Praw naszych gorliwość

O dobro ludu stanowi oddawna,

Że król nim siądzie do pierwszego stołu,

Nim da spoczynek strudzonemu czołu,

80 Które uciska w dzień korona sławna:

Wprzódy na ławie sądowniczéj siada,

I rozwiązuje kryminalne sprawy.




BALLADYNA.

Niech się tak stanie jak wasze ustawy

Każą...



(Kostryn chwieje się i pada.)


PIERWSZY Z PANÓW.

 Co to jest! wódz blednie i pada?




BALLADYNA. (przystępując do leżącego Kostryna.)

Co to się znaczy... słabo ci?




KOSTRYN.

  85 Umieram.




BALLADYNA.

Panie mój! drogi!




KOSTRYN.

 Precz! jędzo trująca!

Zrzućcie ją z tronu — ja pierwszy otwieram

Grobowiec ciemny dla ludzi tysiąca

Co będą żyli pod nią...




BALLADYNA.

 On w malignie...

90 Wynieść go! wynieść!... ciało jego stygnie...

Niech lekarz jaki uzdrowi go, za to

Połową kraju zapłacę.




LEKARZ.

 Już skonał.



(Wynoszą ciało Kostryna, lekarz idzie za nim.)


KANCLERZ.

Pani, okropną zasmucona stratą

Znoś ją cierpliwie. Bóg ciebie przekonał

95 Na samym wstępie u złotego tronu,

Że przy tych szczeblach stoi widmo zgonu

I czeka na nas.




BALLADYNA. (do siebie.)

 Już przeszłość zamknięta

W grobach... Ja sama panią tajemnicy.



(głośno.)

Każcie wojennym brańcom roskuć pęta,

100 Zastawić stoły na rynkach stolicy,

I dawać co dnia dla żebraków strawę.




KANCLERZ.

Wdzięczność i sława tobie.




BALLADYNA.

 Ja o sławę

Nie dbam, a wyższa teraz nad sąd ludu

Będę, czém dawno byłabym, zrodzona

105 Pod inną, gwiazdą. Życie pełne trudu

Na dwie półowy przecięła korona.

Przeszłość odpadła jak od płytkiéj stali

Którą po stronie jednéj ośliniła

Żmija — półowa jabłka leci zgniła

110 I czarna jadem. Wyście mnie nie znali

Tak, jak byłam — niech więc lud nie śledzi

Przeszłości mojéj. Wiecie com wyznała,

A resztę wyznam xiędzu na spowiedzi.



Ha jeszcze jedno — poszukajcie ciała

115 Grafa Kirkora, między gęste trupy.

I na ten wzgórek, gdzie już tylko słupy

Brzóz obrąbanych mieczami się bielą,

Zanieście mary z jedwabną pościelą,

Na téj pościeli przyniesiecie spiące

120 Zwłoki Kirkom... Niech ludu tysiące

Płacze przy marach tego co z orężem

Poległ mym wrogiem... a był moim mężem —

Zaprawdę mówię, ja po Grafie wdowa.

Lecz niech nie roi bajek tłum gawiedzi,

125 Co miała wyznać wyznała Królowa,

A resztę powie xiędzu na spowiedzi.

Teraz kanclerzu wywołaj przedemnie

Zbrodniów — na pierwszém siedzę trybunale.

Jeśli fałsz wydam niechaj będzie ze mnie

130 Gniazdo robaków! niech się ogniem spalę!

Ani mię ujmie dobroć ani trwoga,

Ani odwiodą ludzie, ani czarty.

Przysięgam sobie saméj, w oczach Boga,

Być sprawiedliwą.




KANCLERZ.

 Woźni!




WOŹNI.

 Sąd otwarty.




KANCLERZ.

135 Oto jest xięga praw — oto Zbawiciel

Na suchém drewnie krzyża rozpostarty.

Ucałuj xięgę i krzyż.




WOŹNY.

 Oskarżyciel.



(staje lekarz zamkowy.)


KANCLERZ.

Ktoś jest?...




LEKARZ.

 Królewski lekarz.




KANCLERZ.

 O co sprawa?




LEKARZ.

O jado-trucie.




KANCLERZ.

 Na kim?




LEKARZ.

 Na Kostrynie.

140 Twój wodz o Pani można i łaskawa

Otruty skonał; wielki rycerz ginie

Od jadu co się zowie ludomorem.

Na jego ciele żelaznym kolorem

Wyszło tysiące plam; skonał otruty.




KANCLERZ.

Kogoż posądzasz?




LEKARZ.

  145 Niech sąd szuka winnych.




BALLADYNA.

Zbrodniarz nieznany? odłożyć do innych

Sądów tę sprawę. Niech ma czas pokuty.




KANCLERZ.

Zwyczajem kraju jest Mościa Królowo

Wydawać wyrok choćby nad nieznanym,

150 I zawieszony miecz trzymać nad głową

Tajnego zbrodnia, aż będzie schwytanym,

I da nam gardło.




BALLADYNA.

 Są jednak zbrodniarze

Wyżsi nad wyrok, święci jak ołtarze,

Niedosięgnieni...




KANCLERZ.

 Takich Bóg ukarze.

155 Do ciebie ziemski wyrok dać należy

Szczero sumienny.




BALLADYNA.

 Cóż wyrzekły prawa?




KANCLERZ.

Jeżeli który z szlachty i z rycerzy

Trucizną gorzką na życie nastawa

Równego sobie, i dopełni czynu,

160 To kara miecza. Jeśli zaś kto z gminu

Otrucie spełni...




BALLADYNA.

 Dosyć!...




KANCLERZ.

 Sądź Królowo.

Niechaj u ciebie mniéj waży praw słowo,

Niż głos sumnienia.




BALLADYNA.

 Skończmy! Otrawiciel

Winien jest śmierci.




KANCLERZ.

 Na zamkowym progu

165 Otrąbić wyrok. A jeżeli mściciel

Kat nie wypełni, zostawiamy Bogu!



(Słychać trąby.)

Niech teraz stanie drugi oskarżyciel.



(Wchodzi Filon z nożem i z dzbankiem malin, ubrany w kwiaty.)

Ktoś jest?




FILON.

 Cień tego czém byłem. O! smutki!

Wyście mi pamięć odjęły na wieki

170 Dręcząc pamięcią. Jako niezabudki

Trącane ciągle od płynącéj rzeki

Znajdują radość w ciągłém kołysaniu

Błękitnéj fali: tak ja bity falą

Płynących smutków, we łzach i w niespaniu

Ulgę znajduję.




KANCLERZ.

  175 Prawodawczą szalą

Nie można ważyć tego człeka mowy.

Tłómacz się jaśniéj.




FILON.

 Oto malinowy

Dzbanek, a oto nóż — A te maliny

Były pod głową zabitéj dziewczyny;

180 Nóż był w jéj piersiach. Niechaj z tego dzbanka

Wypłynie nowy Eurotas płaczu.

Niech zaprowadzi smutnego kochanka

Falą przejrzystą do kochanki grobu,

A ja mu powiem: strumyku, tułaczu,

185 Dzięki ci wieczne, w grobie dla nas obu

Będzie spoczynek i cichości morze.

Przebacz Apollo! promienisty Boże!

Że łzy Przyszedłem przed ludźmi wylewać,

I smutek z niemi łamać jako chleby.

200 Przychodzę ludziom smutną pieśń wyśpiewać,

Przyszedłem jako Orfeusz w Ereby

Prosić Plutona by mi wrócił żonę.

Słuchajcie! ona żoną moją była,

Żoną méj duszy, dziś jedna mogiła

195 Zamyka białe ciało zakrwawione

Tym nożem... patrzcie! Oto na tym dzbanku

Znalazłem martwą, o wiosny poranku,

Zabitą nożem.




KANCLERZ.

 W téj zawiłéj skardze

Czuć zbrodni zapach.




BALLADYNA.

 Kanclerzu ja gardzę

Szalonych ludzi zaskarżeniem.




KANCLERZ.

  200 Pani!

Sąd winien śledzić do ostatka, ani

Pogardzać smutnym psa na kogo wyciem.

Więc że pasterzu rozstała się z życiem

Twoja małżonka? i znalazłeś ciało

205 Nożem przebite. Kiedy się to stało?




FILON.

Trzy razy xiężyc i gwiazdy pobladły

Przed Apollinem.




KANCLERZ.

 Mów na kogo padły

Twe podejrzenia o zabójstwo krwawe?




FILON.

Ach! Parki! Parki! Parki niełaskawe

210 Przecięły srebrną nitkę jéj żywota;

Może też z nieba jaka gwiazda złota

Pozazdrościła méj kochance blasku

W oczach, i oczom zawrzéć się kazała.




KANCLERZ.

Gdzież ją znalazłeś?




FILON.

 W dumającym lasku

215 Pod cieniem wierzby rozpłakanéj spała,

Snem nieprzespanym.




KANCLERZ.

 Zawikłana sprawa.

Wydaj Królowo wyrok na nieznanych,

Radź się sumnienia.




BALLADYNA.

 A jak sądzą prawa?




KANCLERZ.

Za śmierć chcą śmierci.




BALLADYNA.

 Z tych pozabijanych

220 Nie będziem mieli prochu ani ćwierci.




KANCLERZ.

Wydaj sumienny sąd.




BALLADYNA.

 Winna jest śmierci.




KANCLERZ.

Winna... Więc sądzisz że zbrodniarz niewiasta.




BALLADYNA.

Sądzę, jak sądzę...




KANCLERZ.

 Niech ludowi miasta

Otrąbią wyrok na zamkowym progu.

225 Katowi zemsta należy lub — Bogu.



(Trąby.)

Niech teraz stanie oskarżyciel trzeci.



(Wchodzi ślepa wdowa, matka Balladyny.)

Ktoś ty jest?




WDOWA.

 Wdowa.




KANCLERZ.

 Na kogo?...




WDOWA.

 Na dzieci

Skargę zanoszę... Mówią że Królowa

Piękna jak Anioł, niechaj ona sądzi...

230 Miałam dwie córki stara, biedna wdowa,

Żywiłam obie. — Jak to często błądzi

Człowiek na ziemi czekając pociechy —

Młodsza uciekła z pod matczynéj strzechy,

Nie dobre dziecko. Lecz druga — o Boże! —

235 Królowo moja, ty jak anioł biała

Sądź że ty sama! — Druga poszła w łoże

Wielkiego Grafa: bogdaj bym skonała

Jeśli ja kłamię; Graf ją wziął za żonę. —

Królowo moja bogdaj ci koronę

240 Bóg wiecznie trzymał na téj mądréj główce,

Osądź! — W téj drugiéj córce jak w makówce

Było rozumu, Graf ją kochał bardzo,

Ale ja matka kochałam jak matka!

Aż tu w jéj zamku już służalce gardzą

245 Biedną staruszką — cierpię do ostatka

Wzgardę służalców, grób był dla mnie blisko

Aż tu mnie jednéj nocy te córczysko

W obliczu ludzi zaparło się głośno...

A! córko mówię bądź że ty litośną

250 Dla staréj matki, co już bliska truny.



Była noc straszna i deszcz i pioruny.

Pioruny i deszcz i ciemno i burza,

Córka kazała wypędzić z podwórza

Mnie starą matkę na wichry i deszcze,

255 W noc i w pioruny i w burzę i jeszcze

Głodną kazała — Niech jéj pan Bóg stwórca

Przebaczy! — Głodną wypędzić z podwórca.

Do lasu... Wiatr mię poniósł za łachmany,

Piorun wypalił oczy. O! różany

260 Mój królu! złoty mój panie: litości!




KANCLERZ.

Pani ty milczysz? Takiéj nieprawości

Mszczą się okropnie nasze mądre prawa.




BALLADYNA.

Przecięż nie śmiercią.




KANCLERZ.

 Lechitów ustawa

Smierć przepisuje na niewdzięczne dzieci.

265 Niechaj cię xięga naszych praw oświeci,

Czytaj... i czytaj we własném sumnieniu.

A ty staruszko nazwij po imieniu

Wyrodną córkę, a kat ją ukarze,

Chociażby z pierwszym Grafem państwa w parze

270 Los ją powiązał... Powiedz Grafa miano

I córki imie, a prawa dostaną

Przez mury zamku jéj serca i głowy.




WDOWA.

Co? śmierć na córkę?... Panie bądź mi zdrowy,

Żegnaj królowo, ja wracam do boru,

Będę żyć rosą...




KANCLERZ.

  275 Podług ustaw toru,

Kto zaniósł skargę odstąpić nie może.

Wyznaj...




WDOWA.

 Nie! nie! nie!




KANCLERZ.

 Wziąć na tortur łoże,

I wszystkie stawy jéj w żelazne kleszcze.

Cóż wyznaj stara...




WDOWA.

 Nie panie.




KANCLERZ.

 Raz jeszcze

280 Pytam się ciebie o imie złéj córy.




WDOWA.

Ona nie winna.




KANCLERZ.

 Wziąć ją na tortury.




WDOWA. (wydzierając się straży.)

Królowo moja zlituj się! ja stara!

Jabym być mogła matką twoją — Boże!

Ty nic nie mówisz? Nic?... To jakaś mara

285 Straszna na tronie. Więc ja się położę

Na tych żelazach i skonam, a w niebie

Bóg wam odpuści.




KANCLERZ.

 Wygadasz w boleści.




WDOWA.

Panie mój! jasny panie! i u ciebie

Żelazne serce...



(odchodzi ze strażą.)


KANCLERZ.

 Praw się trzymam treści.

290 A za to niech mię wielki Bóg obwini,

Lub uniewinni... A ty monarchini

Wiedz że mam serce pełne łez, goryczy

I przerażenia.



(słychać jęk.)

 Co to jest?




ŻOŁNIERZ.

 To krzyczy

Stara kobiéta...




KANCLERZ.

 I nic nie wydała?




ŻOŁNIERZ.

Nie...




KANCLERZ.

 Poczekajmy.




BALLADYNA.

  295 Z mego teraz ciała

Kat zrobił w sercu torturę... rozciąga...

Wody!



(podają pić.)


ŻOŁNIERZ.

 Już zdjęta z żelaznego drąga.




BALLADYNA.

Już... powiedziała co w bolach?




ŻOŁNIERZ.

 Umarła.




BALLADYNA.

Umarła mówisz?




ŻOŁNIERZ.

 Jak ją kat położył

300 Na tortur kleszczach, to oczy zawarła;

A patrząc na nią ktoby się pobożył

Że to kościany Chrystus był bez ducha.

Każda kosteczka wywiędła i sucha

Przez rozciągniętą skórę wyglądała

Prosząc o litość...




KANCLERZ.

  305 I nic nie wydała?




ŻOŁNIERZ.

Umarła cicho... A na suchéj twarzy

Dwa wykopała dołki śmierć kościana,

I w obu dołkach stoją łzy.




BALLADYNA.

 Od rana

Siedzę na sądach, a żaden z nędzarzy

310 Tak nie pracuje długo i tak znojnie.

Już noc panowie.




KANCLERZ.

 Nie... te czarna chmura

Wisi nad zamkiem. Poradź się spokojnie

Twego sumnienia, czego wartą córa

Dla któréj matka taką śmiercią kona?




BALLADYNA.

Wy ją osądźcie.




KANCLERZ.

  315 Niech twoja korona

Przybierze blasku sądem sprawiedliwym.

Ona zaprawdę winna ogniem żywym

Być obrócona na węgiel piekielny.

Osądź ją...




WSZYSCY.

 Osądź.




KANCLERZ.

 Jak Bóg nieśmiertelny

Winna jest sądu.




WSZYSCY.

  320 Pociąć ją na ćwierci.




KANCLERZ.

Radź się sumnienia i sądź.




BALLADYNA. (po długiem milczeniu.)

 Winna śmierci!



(Piorun spada i zabija królowę — wszyscy przerażeni.)


KANCLERZ.

Król kobiéta, piorunem Boskim zastrzelony,

Zamiast w koronacyjne bić w pogrzebu dzwony.





KONIEC.





Tekst jest własnością publiczną (public domain). Szczegóły licencji na stronie autora: Juliusz Słowacki.





EPILOG.



* * *




PUBLICZNOŚĆ. (wywołując.)

Dziejopis Wawel! Wawel narodu dziejopis.



(Wawel wychodzi kłaniając się.)


WAWEL.

Prześwietna publiczności, oto mój skoropis

Zaczął rzecz wydarzoną wpisywać do kronik.

Przerwaliście mi pracę.




PUBLICZNOŚĆ.

 Czyjże jesteś stronnik?




WAWEL.

5 Jestem sędzia bezstronny i naoczny świadek.




PUBLICZNOŚĆ.

Jakżeś ty piorunowy opisał przypadek,

Powiedz? myśmy widzieli rzecz całą do końca.




WAWEL.

Z ziarnka piasku dójść można do obrotu słońca

Zaciekając się w rzeczy wydarzonéj jądrze.

10 Królowa jak Salomon panowała mądrze,

Więc musiała być mądrą, przy mądrości cnota.




PUBLICZNOŚĆ.

Panie Wawel zaprędka twych sądów szczodrota,

Było za kulisami stać od pierwszéj sceny.




WAWEL.

Komponowałem wtenczas nad Popielem threny.




PUBLICZNOŚĆ.

Cóż o rodzie królowéj?




WAWEL.

  15 Z historycznych szczytów

Patrząc, ród jéj prowadzę z kraju Obotrytów

Którzy mięsa nie jedzą. Chodź jeden uczonek

Mieni że pochodziła z kraju Amazonek;

Ale ja mu zarzucam fałsz w kroniki nocie,

20 I dowodzę dowodem i topię go w błocie.

Obaczycie go piórem zabitego w trunie.




PUBLICZNOŚĆ.

Cóż powiadasz na piorun?




WAWEL.

 Sądzę o piorunie,

Że kiedy burza bije, trzeba bić we dzwony,

Że gałązka laurowa lepsza od korony,

25 Bo w laur piorun nie bije, ani głowie szkodzi.




PUBLICZNOŚĆ.

Czy jesteś tego pewny?




WAWEL.

 Ten co w laurach chodzi,

Autor niniejszéj sztuki, słusznie wam opowie

Że odkąd nosi wieniec laurowy na głowie

Piorun weń nie uderzył.




PUBLICZNOŚĆ.

 Pochlebiasz mój łysy

30 I królom poetom... idź precz za kulisy...





KONIEC EPILOGU.





Tekst jest własnością publiczną (public domain). Szczegóły licencji na stronie autora: Juliusz Słowacki.





O tej publikacji cyfrowej


Ten e-book pochodzi z wolnej biblioteki internetowej Wikiźródła[1]. Biblioteka ta, tworzona przez wolontariuszy, ma na celu stworzenie ogólnodostępnego zbioru różnorodnych publikacji: powieści, poezji, artykułów naukowych, itp.

W publikacji została zachowana oryginalna ortografia, oczywiste błędy w druku zostały poprawione przez redaktorów Wikiźródeł. Przypisy dodane przez redaktorów oznaczono logiem Wikiźródeł.

Wersja źródłowa tego e-booka znajduje się na stronie:

Balladyna. Tragedija w pięciu aktach



Książki z Wikiźródeł są dostępne bezpłatnie, począwszy od utworów niepodlegających pod prawo autorskie, poprzez takie, do których prawa już wygasły, i kończąc na tych, opublikowanych na wolnej licencji. E-booki z Wikiźródeł mogą być wykorzystywane do dowolnych celów (także komercyjnie), na zasadach licencji Creative Commons Uznanie autorstwa-Na tych samych warunkach wersja 3.0 Polska[2].

Wikiźródła wciąż poszukują nowych wolontariuszy. Przyłącz się do nas![3]



Możliwe, że podczas tworzenia tej książki popełnione zostały pewne błędy. Można je zgłaszać na tej stronie[4].

W tworzeniu niniejszej książki uczestniczyli następujący wolontariusze:

Wolan

DonnerJack.bot~plwikisource

ABach

WM

Ajsmen91

Joanna Le

Tommy Jantarek

Seboloidus

Piotr433

Electron

Ankry

Vearthy

Himiltruda

Teukros

Nostrix

Cafemoloko

Draco flavus

Salicyna

Matlin

Anagram16

Vermont

Wieralee

Mysterksotes777

Stang

Tsca

Rocket000

Boris23

KABALINI

Bromskloss

Tene~commonswiki

AzaToth

Bender235

PatríciaR





* * *



↑ https://pl.wikisource.org

↑ http://www.creativecommons.org/licenses/by-sa/3.0/pl

↑ https://pl.wikisource.org/wiki/Wikiźródła:Pierwsze_kroki

↑ http://pl.wikisource.org/wiki/Wikisource:Skryptorium





