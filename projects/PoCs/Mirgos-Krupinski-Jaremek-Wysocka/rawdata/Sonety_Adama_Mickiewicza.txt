Sonety Adama Mickiewicza


					Adam Mickiewicz





nakładem autora, Moskwa, 1826





Pobrano z Wikiźródeł dnia 20 listopada 2024





* * *





* * *



Quand' era in parte altr' uom da quel, ch'io sono

 Petrarca.



* * *





* * *



MOSKWA

w Drukarni Uniwersytetu.

Nakładem Autora.

1826.



* * *



Печататъ дозволяется съ тѣмъ, чтобы по отпечатаніи, до выпуска въ продажу, представлены были въ Цензурный Комитетъ: одинъ экземпляръ сей книги для Цензурнаго Комитета, другой для Департамента Министерства Просвѣщенія, два экземпляра для Императорской Публичной Библіотеки и одинъ для Императорской Академіи Наукъ. Москва, Октября 28го дня 1826 года. Ординарный Профессоръ, Статскій Совѣтникъ и Кавалеръ Михаилъ Каченовскій.



* * *





* * *



Do Laury — Mówię z sobą... — Nie uczona twa postać... — Widzenie się w gaju — Potępi nas świętoszek... — Ranek i wieczór — S Petrarki — Do Niemna — Strzelec — Błogosławieństwo — Rezygnacya — Do *** — Pierwszy raz jam niewolnik... — Luba! ja wzdycham... — Dzieńdobry — Dobranoc — Dobrywieczór — Do D. D. — Do wizytujących — Pożegnanie — Danaidy — Exkuza



* * *





Wer den Dichter will verstehen

Muss in Dichter's Lande gehen.

 Göthe im Chuld Nameh.





* * *



Stepy akermańskie — Cisza morska — Żegluga — Burza — Widok gór ze stepów Kozłowa — Bakczysaraj — Bakczysaraj w nocy — Grób Potockiéj — Mogiły Haremu — Bajdary — Ałuszta w dzień — Ałuszta w nocy — Czatyrdah — Pielgrzym — Droga nad przepaścią w Czufut-Kale — Góra Kikineis — Ruiny zamku w Bałakławie — Ajudah





Tekst jest własnością publiczną (public domain). Szczegóły licencji na stronie autora: Adam Mickiewicz.





I.





DO LAURY.





Ledwiem ciebie zobaczył, jużem się zapłonił,

W nieznaném oku dawnéj znajomości pytał,

I s twych jagód wzajemny rumieniec wykwitał

Jak z róży któréj piersi zaranek odsłonił.



Ledwieś piosnkę zaczęła, jużem łzy uronił,

Twój głos wnikał do serca i za duszę chwytał,

Zdało się że ją anioł po imieniu witał,

I w zegar niebios chwilę zbawienia zadzwonił.



O luba! niech twe oczy przyznać się nie boją,

Jeśli cię mém spóyrzeniem, jeśli głosem wzruszę,

Nie dbam że los i ludzie przeciwko nam stoją,



Że uciekać i kochać bez nadziei muszę.

Niech ślub ziemski innego darzy ręką twoją,

Tylko wyznaj że Bóg mi poślubił twą duszę.





Tekst jest własnością publiczną (public domain). Szczegóły licencji na stronie autora: Adam Mickiewicz.





II.





Mówię z sobą, z drugimi plączę się w rozmowie,

Serce bije gwałtownie, oddechem nie władnę,

Iskry czuję w źrenicach a na twarzy bladnę;

Nie jeden z obcych głośno pyta o me zdrowie,



Albo o mym rozumie cóś na ucho powie.

Tak cały dzień przemęczę; gdy na łoże padnę,

W nadziei że snem chwilę cierpieniom ukradnę,

Serce ogniste mary zapala w mej głowie.



Zrywam się, biegę, składam na pamięć wyrazy,

Któremi mam złorzeczyć okrucieństwu twemu,

Składane zapomniane po milion razy.



Ale gdy ciebie ujrzę, nie pojmuję czemu

Znowu jestem spokojny, zimniejszy nad głazy,

Aby goreć na nowo — milczéć podawnemu.





Tekst jest własnością publiczną (public domain). Szczegóły licencji na stronie autora: Adam Mickiewicz.





III.





Nie uczona twa postać, nie wymyślne słowa,

Ani lice ni oko nad inne nie błyska,

A każdy rad cię ujrzéć, rad posłyszéć zbliska,

Choć w ubraniu pastérki, widno żeś królowa.



Wczora brzmiały i pieśni i głośna rozmowa,

Pytano się o twoich rowiennic nazwiska,

Ten im pochwały sypie, inny żarty ciska,

Ty weszłaś — każdy święte milczenie zachowa.



Tak śród uczty gdy śpiéwak do choru wyzywał,

Gdy koła tańcujące wiły się po sali,

Nagle staną i zmilkną, każdy zapytywał,



Nikt nie wiedział dlaczego w zadumieniu stali.

„Ja wiém, rzecze poeta, anioł przelatywał”

Uczcili wszyscy gościa — nie wszyscy poznali.





Tekst jest własnością publiczną (public domain). Szczegóły licencji na stronie autora: Adam Mickiewicz.





IV.





WIDZENIE SIĘ W GAJU.





— Tyżeśto? i tak późno? — Błędną miałem drogę,

Śród lasów, przy niepewnym xiężyca promyku;

Tęskniłaś? myślisz o mnie? — Luby niewdzięczniku,

Pytaj się czy ja myśléć o czém inném mogę!



— Pozwól uścisnąć dłonie, ucałować nogę,

Ty drżysz! czego? — Ja nie wiém, błądząc po gaiku,

Lękam się szmeru liścia, nocnych ptaków krzyku;

Ach! musimy być winni kiedy czujem trwogę.



— Spóyrzyj mi w oczy, w czoło; nigdy z takiém czołem

Nie idzie zbrodnia, trwoga nie patrzy tak śmiele.

Przebóg! jesteśmyż winni że siedzimy społem?



Wszak siedzę tak daleko, mówię tak nie wiele,

I zabawiam się s tobą, mój ziemski aniele!

Jak gdybyś już niebieskim stała się aniołem.





Tekst jest własnością publiczną (public domain). Szczegóły licencji na stronie autora: Adam Mickiewicz.





V.





Potępi nas świętoszek, rospustnik wyśmieje,

Że chociaż samotnemi otoczeni ściany,

Chociaż ona tak młoda, ja tak zakochany,

Przecież ja oczy spuszczam a ona łzy leje.



Ja bronię się ponętom, ona i nadzieje

Chce odstraszyć, co chwila brząkając kajdany,

Któremi ręce związał nam los opłakany.

Nie wiémy sami co się w sercach naszych dzieje.



Jestże to ból? lub roskosz? gdy czuję sciśnienia

Twych dłoni, kiedy z ustek zachwycę płomienia,

Luba! czyż mogę temu dać imię cierpienia?



Ale kiedy się łzami nasze lica zroszą,

Gdy się ostatki życia w westchnieniach unoszą,

Luba! czyliż to mogę nazywać roskoszą?





Tekst jest własnością publiczną (public domain). Szczegóły licencji na stronie autora: Adam Mickiewicz.





VI.



RANEK I WIECZÓR.





Słońce błyszczy na wschodzie w chmur ognistych wianku,

A na zachodzie xiężyc blade lice mroczy,

Róża za słońcem pączki rozwinione toczy,

Fijołek klęczy zgięty pod kroplami ranku.



Laura błysnęła w oknie, ukląkłem na ganku;

Ona muskając sploty swych złotych warkoczy,

Czemu, rzekła, tak rano smutne macie oczy,

I miesiąc i fijołek i ty mój kochanku?



W wieczór przyszedłem nowym bawić się widokiem;

Wraca xiężyc, twarz jego pełna i rumiana,

Fijołek podniósł listki otrzeźwione mrokiem.



Znowu stanęła w oknie moja ukochana,

W pięknieyszym jeszcze stroju i z weselszém okiem,

Znowu u nóg jéj klęczę — tak smutny jak zrana.





Tekst jest własnością publiczną (public domain). Szczegóły licencji na stronie autora: Adam Mickiewicz.





VII.



s PETRARKI.



 Senuccio i vo' che sappi.



Chcecie wiedzieć co cierpię rowiennicy moi,

Odmaluję najwierniéj ile pióro zdoła.

Mary ja dotąd pośród pamiątek kościoła

Myślą gonię, i duch mój o przeszłości roi.



Tu zwykła igrać, ówdzie zamyślona stoi,

Tam z niechęcią twarz kryła, tu mię okiem woła,

Tu gniewna, tam posępna, tu znowu wesoła,

Tu swe lica w łagodność, tu w powagę stroi.



Tam piosenkę nuciła, tu mi dłoń ścisnęła,

Tu usiadła, tam naszéj rozmowy początek,

Stąd biegła, tu na piasku imię moje kryśli,



Tam słówko powiedziała, tu scicha westchnęła,

Tam się zarumieniła — ach! śród tych pamiątek

Wiecznie miota się serce i plączą się myśli.





Tekst jest własnością publiczną (public domain). Szczegóły licencji na stronie autora: Adam Mickiewicz.





VIII.



DO NIEMNA.





Niemnie domowa rzeko moja! gdzie są wody,

Które niegdyś czerpałem w niemowlęce dłonie,

Na których potém w dzikie pływałem ustronie,

Sercu niespokojnemu szukając ochłody.



Tu Laura patrząc z chlubą na cień swéj urody,

Lubiła włos zaplatać i zakwiecać skronie,

Tu obraz jéj malowny w śrébrnéj fali łonie

Łzami nieraz mąciłem zapaleniec młody.



Niemnie domowa rzeko, gdzież są tamte zdroje,

A z niémi tyle szczęścia, nadziei tak wiele?

Kędy jest miłe latek dziecinnych wesele?



Gdzie milsze burzliwego wieku niepokoje?

Kędy jest Laura moja, gdzie są przyjaciele?

Wszystko przeszło, a czemuż nie przejdą łzy moje!





Tekst jest własnością publiczną (public domain). Szczegóły licencji na stronie autora: Adam Mickiewicz.





IX.



STRZELEC.





Widziałem jak dzień cały pośród letniéj spieki

Błąkał się strzelec młody; stanął nad strumieniem,

Długo poglądał wkoło i rzecze z westchnieniem

„Chcę ją widziéć nim kraj ten opuszczę na wieki,



„Chcę widziéć niewidziany”. Wtém leci z za rzeki

Konna łowczyni strojna Diany odzieniem,

Wstrzymuje konia, staje, zwraca się wejrzeniem.

Zapewne jechał za nią towarzysz daleki.



Strzelec cofnął się, zadrżał, i oczy Kaima

Zataczając po drodze gorzko się uśmiechał,

Drżącą ręką broń nabił, dąsa się i zżyma,



Odszedł nieco, jakoby swéj myśli zaniechał.

Wtém dojrzał mgłę kurzawy, wzniesioną broń trzyma,

Bierze na cel, mgła bliżéj — lecz nikt nie nadjechał.





Tekst jest własnością publiczną (public domain). Szczegóły licencji na stronie autora: Adam Mickiewicz.





X.



BŁOGOSŁAWIEŃSTWO



s PETRARKI.





Błogosławiony rok ów, miesiąc, i niedziela,

I dzień ów, i dnia cząstka, i owa godzina,

I chwila, i to miejsce, gdzie moja dziewczyna

Uczucia mi natchnęła, choć ich nie podziela.



Błogosławione oczki blasku i wesela,

Skąd amorek wygląda i łuczek napina,

Błogosławiony łuczek, strzałki i chłopczyna,

Co do mnie wówczas strzelił, ach! i dotąd strzela.



Błogosławię ci piérwsza piosnko nieuczona,

Którą odbiły lasy domowe i rzeki,

Którą potém ojczysta powtarzała strona.



Błogosławię ci pióro, którém w czas daleki

Wsławiłem Ją, i moja pierś błogosławiona,

W któréj Laura mieszkała, i mieszka na wieki.





Tekst jest własnością publiczną (public domain). Szczegóły licencji na stronie autora: Adam Mickiewicz.





XI.



REZYGNACYA.





Nieszczęśliwy kto próżno o wzajemność woła,

Nieszczęśliwszy jest kogo próżne serce nudzi,

Lecz ten u mnie ze wszystkich nieszczęśliwszy ludzi,

Kto nie kocha, że kochał, zapomniéć nie zdoła.



Widząc jaskrawe oczy i bezwstydne czoła,

Pamiątkami zatruwa roskosz co go łudzi;

A jeśli wdzięk i cnota czucie w nim obudzi,

Nie śmie z przekwitłém sercem iść do stóp anioła.



Albo drugiemi gardzi, albo siebie wini,

Minie ziemiankę, z drogi ustąpi bogini,

A na obiedwie patrząc żegna się z nadzieją.



I serce ma podobne do dawnéj świątyni,

Spustoszałéj niepogód i czasów koleją,

Gdzie bóstwo nie chce mieszkać, a ludzie nie śmieją.





Tekst jest własnością publiczną (public domain). Szczegóły licencji na stronie autora: Adam Mickiewicz.





XII.



DO ***





Patrzysz mi w oczy, wzdychasz, zgubna twa prostota,

Lękaj się jadu, który w oczach żmii płonie,

Uciekaj nim cię oddech zatruty owionie,

Jeśli nie chcesz kląć reszty twojego żywota.



Szczérość, jeszcze mi jedna pozostała cnota;

Wiédz że niegodny ogień zapalasz w mém łonie,

Lecz umiém żyć samotny, i pocóż przy zgonie

Ma się wikłać w me losy niewinna istota?



Lubię roskosz, lecz zwodzić nadto jestem dumny,

Tyś dziecko, mnie namiętne przepaliły bole,

Tyś szczęśliwa, twe miejsce w biesiadników kole,



Moje, gdzie są przeszłości smętarze i trumny.

Młody bluszczu, zielone obwijaj topole,

Zostaw cierniom grobowe otaczać kolumny





Tekst jest własnością publiczną (public domain). Szczegóły licencji na stronie autora: Adam Mickiewicz.





XIII.





Piérwszy raz jam niewolnik z mojéj rad niewoli,

Patrzę na ciebie, s czoła nie znika pogoda,

Myślę o tobie, z myśli nie znika swoboda,

Kocham ciebie, a przecież serce mi nie boli.



Nieraz brałem za szczęście chwileczkę swawoli,

Nieraz mię obłąkała wyobraźnia młoda,

Albo słówka zdradliwe i wdzięczna uroda,

Lecz wtenczas i roskosznéj złorzeczyłem doli.



Nawet owę, gdy owę kochałem niebiankę,

Ileż łez, jaki zapał, jaka niegdyś trwoga,

I żal teraz na samę imienia jéj wzmiankę.



S tobą tylko szczęśliwy, s tobą moja droga;

Bogu chwała, że taką zdarzył mi kochankę,

I kochance, że uczy chwalić Pana Boga.





Tekst jest własnością publiczną (public domain). Szczegóły licencji na stronie autora: Adam Mickiewicz.





XIV.





Luba! ja wzdycham, pamięć niebieskiéj pieszczoty

Trują mi okropnego rozmyślania chwile.

Ach! może serce twoje, co cierpiało tyle,

Może, boję się wyrzec, pustoszą zgryzoty.



Luba, i cożeś winna że twych ocząt groty

Tak palące, że usta śmieją się tak mile;

Zbyt ufałaś méj cnocie, zbyt swéj własney sile,

I nazbyt ognia Stwórca wlał w nasze istoty.



Przewalczyliśmy wiele i dni i tygodni,

Młodzi, zawsze samotni, zawsze z sobą w parze,

I byliśmy oboje długo siebie godni.



Teraz ach! pójdę łzami oblewać ołtarze,

Nie będę mojéj żebrać przebaczenia zbrodni,

Tylko niech mię Bóg twoją zgryzotą nie karze.





Tekst jest własnością publiczną (public domain). Szczegóły licencji na stronie autora: Adam Mickiewicz.





XVI.



DOBRANOC.





Dobranoc! już dziś więcéj nie będziem bawili,

Niech snu anioł modremi skrzydły cię otoczy,

Dobranoc, niech odpoczną po łzach twoje oczy,

Dobranoc, niech się serce pokojem zasili.



Dobranoc, s każdéj ze mną przemówionéj chwili,

Niech zostanie dźwięk jakiś cichy i uroczy,

Niechaj gra w twoim uchu, a gdy myśl zamroczy,

Niech się mój obraz sennym źrenicom przymili.



Dobranoc, obróć jeszcze raz na mnie oczęta,

Pozwól lica — Dobranoc — chcesz na sługi klasnąć?

Daj mi pierś ucałować — Dobranoc, zapięta.



— Dobranoc, już uciekłaś, i drzwi chcesz zatrzasnąć.

Dobranoc ci przez klamkę, niestety! zamknięta!

Powtarzając dobranoc nie dałbym ci zasnąć.





Tekst jest własnością publiczną (public domain). Szczegóły licencji na stronie autora: Adam Mickiewicz.





XVII.



DOBRYWIECZÓR





Dobrywieczór! on dla mnie najsłodszém życzeniem;

Nigdy, czyto przed nocą dzieli nas zapora,

Czyli mię ranna znowu przywołuje pora,

Nie żegnam się, ni witam s takiém zachwyceniem,



Jak w tę chwilę, wieczornym ośmielony cieniem;

Ty nawet, milczéć rada i płonić się skora,

Gdy usłyszysz życzenie dobrego wieczora,

Żywszém okiem, głośniejszém rozmawiasz westchnieniem.



Niechaj dzieńdobry wschodzi tym co społem żyją,

Objaśniać pracę, która ich ręce jednoczy;

Dobranoc niech szczęśliwych kochanków otoczy,



Gdy z roskoszy kielicha trosk osłodę piją;

A tym co się kochają i swą miłość kryją,

Dobrywieczór niech przyćmi zbyt wymowne oczy.





Tekst jest własnością publiczną (public domain). Szczegóły licencji na stronie autora: Adam Mickiewicz.





XVIII.



DO D. D.



WIZYTA.





Ledwie wnijdę, słów kilka przemówię z nią samą;

Jużci dzwonek przeraża, wpada galonowy,

Za nim wizyta, za nią ukłony, rozmowy,

Ledwie wizyta z bramy, już druga za bramą.



Gdybym mógł, progi wilczą otoczyłbym jamą,

Stawiłbym lisie pastki, kolczaste okowy,

A jeśli niedość bronią, uciecbym gotowy

Na tamten świat stygową zasłonić się tamą.



O przeklęty nudziarzu! ja liczę minuty,

Jak zbrodniarz co go czeka ostatnia katusza,

Ty pleciesz błahe dzieje wczorajszéj reduty.



Już bierzesz rękawiczki, szukasz kapelusza,

Teraz odetchnę nieco, wstąpi we mnie dusza,

O bogi! znowu siada, siedzi jak przykuty!





Tekst jest własnością publiczną (public domain). Szczegóły licencji na stronie autora: Adam Mickiewicz.





XIX.



DO WIZYTUJĄCYCH.





Pragniesz miłym być gościem, czytaj rady moje.

Niedość wszedłszy donosić o czém wszyscy wiedzą,

Że dzisiaj tam walcują, ówdzie obiad jedzą,

Zboże tanie, dészcz pada, w Grecyi rozboje.



Jeśli w salonie znajdziesz bawiących się dwoje,

Zważaj czy cię z ukłonem, z rozmową uprzedzą,

Czyli daleko jedno od drugiego siedzą,

Czy wszystko jest na miejscu, czy w porządku stroje.



Jeśli pani co wyraz zaśmiać się gotowa,

Choć usta śmiać się nie chcą; jeśli panicz z boku

Pogląda i zegarek dobywa i chowa,



I grzeczność ma na ustach a cóś złego w oku:

Wiész jak ich trzeba witać? Bywaj zdrów, bądź zdrowa;

A kiedy masz ich znowu odwiedziéć? — po roku.





Tekst jest własnością publiczną (public domain). Szczegóły licencji na stronie autora: Adam Mickiewicz.





XX.



POŻEGNANIE.



DO D. D.





Odpychasz mię? — czym twoje serce już postradał?

Lecz jam go nigdy nie miał; — czyli broni cnota?

Lecz ty pieścisz innego; czy że nie dam złota?

Lecz jam go wprzódy nie dał a ciebie posiadał.



I nie darmo; choć skarbów przed tobą nie składał,

Ale mi drogo każda kupiona pieszczota,

Na wagę duszy mojéj, pokojem żywota;

Dla czegoż mię odpychasz? nadaremniem badał.



Dziś odkrywam łakomstwo nowe w sercu twojém,

Pochwalnych wiérszy chciałaś; marny pochwał dymie!

Dla nich więc igrasz z bliźnich szczęściem i pokojem?



Nie kupić Muzy! W każdym ślizgałem się rymie,

Gdym szedł na Parnas z lauru wieńczyć cię zawojem,

I ten wiérsz wraz mi stwardniał, żem wspomniał twe imię.





Tekst jest własnością publiczną (public domain). Szczegóły licencji na stronie autora: Adam Mickiewicz.





XXI.



DANAIDY.





Płci piękna! gdzie wiek złoty, gdy za polne kwiaty,

Za haftowane kłosem majowe sukienki,

Kupowano panieńskie serduszka i wdzięki,

Gdy do lubéj gołębia posyłano w swaty?



Dzisiaj wieki są tańsze a droższe zapłaty.

Ta któréj złoto daję, prosi o piosenki;

Ta któréj serce daję, żądała méj ręki;

Ta którą opiéwałem, pyta czym bogaty.



Danaidy! rzucałem w bezdeń waszéj chęci

Dary, pieśni, i we łzach rostopioną duszę;

Dziś z hojnego jam skąpy, s czułego szyderca.



A choć mię dotąd jeszcze nadobna twarz nęci,

Choć jeszcze was opiéwać i obdarzać muszę,

Lecz dawniéj wszystko dałbym, dziś wszystko — prócz serca.





Tekst jest własnością publiczną (public domain). Szczegóły licencji na stronie autora: Adam Mickiewicz.





XXII.



EXKUZA.





Nuciłem o miłostkach w rówieńników tłumie,

Jedni mię pochwalili, a drudzy szeptali:

Ten wieszcz kocha się tylko, męczy się i żali,

Nic innego nie czuje, lub śpiéwać nie umie.



W dojrzalsze wchodząc lata, przy starszym rozumie,

Czemu serce płomykiem tak dziecinnym pali?

Czyliż mu na to wieszczy głos bogowie dali,

Aby o sobie tylko w każdéj nucił dumie?



Wielkomyślna przestroga! — wnet z górnemi duchy

Alcejski chwytam bardon, i strojem Ursyna

Ledwiem zaczął przegrywać, aż cała drużyna



Rozpiérzchła się unosząc zadziwione słuchy;

Zrywam stróny i w Letę ciskam bardon głuchy.

Taki wieszcz jaki słuchacz.





Tekst jest własnością publiczną (public domain). Szczegóły licencji na stronie autora: Adam Mickiewicz.





I.



STEPY AKERMAŃSKIE.





Wpłynąłem na suchego przestwór Oceanu,

Wóz nurza się w zieloność i jak łódka brodzi,

Śród fali łąk szumiących, śród kwiatów powodzi,

Omijam koralowe ostrowy burzanu[1].



Już mrok zapada, nigdzie drogi ni kurhanu;

Patrzę w niebo, gwiazd szukam przewodniczek łodzi;

Tam zdala błyszczy obłok? tam jutrzenka wschodzi?

To błyszczy Dniestr, to weszła lampa Akermanu.



Stójmy! — jak cicho! — słyszę ciągnące żórawie,

Którychby nie dościgły źrenice sokoła;

Słyszę kędy się motyl kołysa na trawie,



Kędy wąż śliską piersią dotyka się zioła.

W takiéj ciszy! — tak ucho natężam ciekawie,

Że słyszałbym głos z Litwy, — jedźmy, nikt nie woła.





↑ „Ostrowy burzanu.” Na Ukrainie i Pobereżu nazywają burzanami wielkie krzaki ziela, które w czasie lata kwiatem okryte nadają przyjemną rozmaitość płaszczyznom.





Tekst jest własnością publiczną (public domain). Szczegóły licencji na stronie autora: Adam Mickiewicz.





II.



CISZA MORSKA



 na wysokości Tarkankut.



Już wstążkę pawilonu wiatr zaledwie muśnie,

Cichemi gra pierśiami rozjaśniona woda;

Jak marząca o szczęściu narzeczona młoda,

Zbudzi się aby westchnąć, i wnet znowu uśnie.



Żagle, nakształt chorągwi gdy wojnę skończono,

Drzémią na masztach nagich; okręt lekkim ruchem

Kołysa się, jakgdyby przykuty łańcuchem;

Majtek wytchnął, podróżne rozśmiało się grono.



O morze! pośród twoich wesołych żyjątek

Jest polip co śpi na dnie gdy się niebo chmurzy,

A na ciszę długiemi wywija ramiony.



O myśli! w twojéj głębi jest hydra pamiątek,

Co śpi wpośród złych losów i namiętnéj burzy;

A gdy serce spokojne, zatapia w niém szpony.





Tekst jest własnością publiczną (public domain). Szczegóły licencji na stronie autora: Adam Mickiewicz.





III.



ŻEGLUGA.





Szum większy, gęściéj morskie snują się straszydła,

Majtek wbiegł na drabinę, gotujcie się dzieci!

Wbiegł, rozciągnął się, zawisł w niewidzialnéj sieci,

Jak pająk czatujący na skinienie sidła.



Wiatr! — wiatr! — dąsa się okręt, zrywa się z wędzidła,

Przewala się, nurkuje w pienistéj zamieci,

Wznosi kark, zdeptał fale, i skróś niebios leci,

Obłoki czołem sieka, wiatr chwyta pod skrzydła.



I mój duch masztu lotem buja śród odmętu,

Wzdyma się wyobraźnia jak warkocz tych żagli,

Mimowolny krzyk łączę z wesołym orszakiem;



Wyciągam ręce, padam na piersi okrętu,

Zdaje się że pierś moja do pędu go nagli,

Lekko mi! rzezwo! lubo! wiém co to być ptakiem.





Tekst jest własnością publiczną (public domain). Szczegóły licencji na stronie autora: Adam Mickiewicz.





IV.



BURZA.





Zdarto żagle, stér prysnął, ryk wód, szum zawiei,

Głosy trwożnéj gromady, pomp złowieszcze jęki,

Ostatnie liny majtkom wyrwały się z ręki,

Słońce krwawo zachodzi, z niém reszta nadziei.



Wicher z tryumfem zawył, a na mokre góry

Wznoszące się piętrami z morskiego odmętu

Wstąpił geniusz śmierci i szedł do okrętu,

Jak żołniérz szturmujący w połamane mury.



Ci leżą napół martwi, ów załamał dłonie,

Ten w objęcia przyjaciół żegnając się pada,

Ci modlą się przed śmiercią, aby śmierć odegnać.



Jeden podróżny siedział w milczeniu na stronie

I pomyślił: szczęśliwy kto siły postrada,

Albo modlić się umié, lub ma s kim się żegnać.





Tekst jest własnością publiczną (public domain). Szczegóły licencji na stronie autora: Adam Mickiewicz.





V.



WIDOK GÓR ZE STEPÓW KOZŁOWA.



PIELGRZYM I MIRZA





Pielgrzym.



Tam? czy Allah postawił wpoprzek morze lodu?

Czy aniołom tron odlał z zamrożonéj chmury?

Czy Diwy[1] z ćwierci lądu dźwignęli te mury,

Aby gwiazd karawanę nie puszczać ze wschodu?



Na szczycie jaka łuna![2] pożar Carogrodu!

Czy Allah, gdy noc chylat[3] rozciągnęła bury,

Dla światów żeglujących po morzu natury,

Tę latarnię zawiesił śród niebios obwodu?





Mirza



Tam? — Byłem; zima siedzi, tam dzioby potoków

I gardła rzek widziałem pijące z jéj gniazda.

Tchnąłem, z ust mych śnieg leciał, pomykałem kroków



Gdzie orły dróg nie wiedzą, kończy się chmur jazda,

Minąłem grom drzémiący w kolebce z obłoków,

Aż tam gdzie nad mój turban była tylko gwiazda.

To Czatyrdah[4]!





Pielgrzym



 Aa!!





↑ „Diwy” Diwy, podług starożytnéj mitologii Persów, złośliwe geniusze, które niegdyś panowały na ziemi, potem wygnane przez aniołów, mieszkają teraz na końcu świata za górą Kaf.

↑ „Na szczycie jaka łuna.” Wierzchołki Czatyrdahu po zachodzie słońca, skutkiem odbijających się promieni przez czas jakiś zdają się być w ogniu.

↑ „Chylat.” Suknia honorowa, którą Sułtan obdarza wielkich urzędników państwa.

↑ „Czatyrdah.” Najwyższy w paśmie gór Krymskich na brzegu południowym; daje się widzieć zdaleka, niemal na 200 werst, z różnych strón, w postaci olbrzymiéj chmury sinawego koloru.





Tekst jest własnością publiczną (public domain). Szczegóły licencji na stronie autora: Adam Mickiewicz.





VI.



BAKCZYSARAJ.[1]





Jeszcze wielka, już pusta Girajów dziedzina!

Zmiatane czołem baszów ganki i przedsienia,

Sofy trony potęgi, miłości schronienia,

Przeskakuje sarańcza, obwija gadzina.



Skróś okien różnofarbnych powoju roślina,

Wdzierając się na głuche ściany i sklepienia,

Zajmuje dzieło ludzi w imię przyrodzenia,

I pisze Balsazara głoskami[2] „RUINA”.



W środku sali wycięte z marmuru naczynie,

To fontanna haremu, dotąd stoi cało,

I perłowe łzy sącząc woła przez pustynie:



Gdzież jesteś o miłości, potęgo i chwało!

Wy macie trwać na wieki, źródło szybko płynie,

O hańbo! wyście przeszły, a źródło zostało.





↑ „Bakczysaraj.” W dolinie otoczonéj ze wszech strón górami leży miasto Bakczysaraj, niegdyś stolica Girajow, Hanów Krymskich.

↑ „Balsazara głoskami.” „Teyze godziny wyszły palce ręki człowieczey które pisały przeciwko świecznikowi na ścienie pałacu Królewskiego, a Król (Balsazar) widział część ręki która pisała” Proroctwo Danielowe. V 5, 25, 26, 27, 28.





Tekst jest własnością publiczną (public domain). Szczegóły licencji na stronie autora: Adam Mickiewicz.





VII.



BAKCZYSARAJ W NOCY.





Rozchodzą się z dżamidow[1] pobożni mieszkańce,

Odgłos izanu w cichym gubi się wieczorze,

Zawstydziło się licem rubinowém zorze,

Srébrny król nocy dąży spocząć przy kochance.



Błyszczą w haremie niebios wieczne gwiazd kagańce,

Śród nich po safirowym żegluje przestworze

Jeden obłok, jak senny łabędź na jeziorze,

Pierś ma białą a złotem malowane krańce.



Tu cień pada z menaru i wierzchu cyprysa,

Daléj czernią się kołem olbrzymy granitu,

Jak szatany siedzące w dywanie Eblisa[2]



Pod namiotem ciemności; niekiedy z ich szczytu

Budzi się błyskawica i pędem Farisa[3]

Przelatuje milczące pustynie błękitu.





↑ „Rozchodzą się z Dżamidów.” Mesdzid lub Dżiami, sąto zwyczajne meczety. Zewnątrz po rogach świątyni wznoszą się cienkie wystrzelone w niebo wieżyczki, które minaretami, mearé, zowią; są one w połowie swéj wysokości otoczone galeryą, szurfé, z której miuezzinowie, czyli oznajmiciele, zwołują lud na modlitwę. To zwoływanie wyśpiewane z galeryi zowie się izanem. Pięć raz na dzień, w oznaczonych godzinach daje się słyszéć izan ze wszystkich minaretów, a czysty i donośny głos miuezzinów przyjemnie rozlega się w powietrzokręgu miast muzułmańskich, w których, s powodu nieużywania kołowych pojazdów, szczególniejsza cichość panuje. (Sękowski, Collectanea, T. I. k. 66.)

↑ „W dywanie Eblisa.” Eblis albo Iblis lub Garazel, jest to Lucyper u Mohametanów.

↑ „Pędem Farysa.” Farys, rycerz u Arabów Beduinów.





Tekst jest własnością publiczną (public domain). Szczegóły licencji na stronie autora: Adam Mickiewicz.





VIII.



GRÓB POTOCKIÉJ.[1]





W kraju wiosny pomiędzy roskosznemi sady

Uwiędłaś młoda różo! bo przeszłości chwile,

Ulatując od ciebie jak złote motyle,

Rzuciły w głębi serca pamiątek owady.



Tam na północ ku Polsce świécą gwiazd gromady,

Dlaczegoż na téj drodze błyszczy się ich tyle?

Czy wzrok twój ognia pełen nim zgasnął w mogile

Tam wiecznie lecąc jasne powypalał ślady?



Polko, i ja dni skończę w samotnéj żałobie;

Tu niech mi garstkę ziemi dłoń przyjazna rzuci.

Podróżni często przy twym rozmawiają grobie,



I mnie wtenczas dźwięk mowy rodzinnéj ocuci;

I wieszcz samotną piosnkę dumając o tobie,

Ujrzy bliską mogiłę, i dla mnie zanuci.





↑ „Grób Potockiéj.” Niedaleko pałacu Hanów wznosi się mogiła w guście wschodnim zbubowana z okrągłą kopułą. Jest powieść między pospólstwem w Krymie, że ten pomnik wystawiony był przez Kerim Giraja dla niewolnicy, którą nadzwyczajnie kochał. Niewolnica miała być Polka, z domu Potockich. Autor uczenie i pięknie napisanéj podróży po Krymie, Murawjew-Apostoł, utrzymuje że powieść ta jest bez zasady, i że grobowiec kryje zwłoki jakiejś Gruzinki. Nie wiémy na czem opiéra swoje mniemanie; bo zarzut iż Tatarowie w połowie ośmnastego wieku tak łatwo niewolnic z domu Potockich uprowadzać nie mogli, nie iest dostateczny. Wiadome są ostatnie zaburzenia kozackie na Ukrainie, skąd nie mało ludu uprowadzono i przedano sąsiednim Tatarom. W Polszcze liczne są familije szlacheckie imienia Potockich; i wspomniona branka nie koniecznie mogła należeć do znakomitego domu dziedziców Humania, który najazdom Tatarskim lub rozruchom kozackim mniéj był dostępnym. S powieści gminnéj o grobowcu Bakczysarajskim poeta Rossyjski Alexander Puszkin z właściwym mu talentem napisał powieść: „Fontanna Bakczysarajska”





Tekst jest własnością publiczną (public domain). Szczegóły licencji na stronie autora: Adam Mickiewicz.





IX.



MOGIŁY HAREMU.[1]



Mirza do Pielgrzyma.





Tu z winnicy miłości niedojrzałe grona

Wzięto na stół Allaha; tu perełki wschodu,

Z morza uciech i szczęścia, porwała za młodu

Truna koncha wieczności do mrocznego łona.



Skryła je niepamięci i czasu zasłona,

Nad niemi turban zimny[2] błyszczy śród ogrodu,

Jak buńczuk wojska cieniów, i ledwie u spodu

Zostały dłonią Gaura wyryte imiona[3].



O wy róże edeńskie! u czystości stoku

Odkwitnęły dni wasze pod wstydu liściami,

Na wieki zatajone niewiernemu oku.



Teraz grób wasz spójrzenie cudzoziemca plami,

Pozwalam mu — darujesz o wielki Proroku!

On jeden z cudzoziemców poglądał ze łzami.





↑ „Mogiły Haremu.” W roskosznym ogrodzie, wśród wysmukłych topoli i drzew morwowych stoją grobowce z białego marmuru Hanów i Sułtanów, ich żon i krewnych; w pobliskich dwóch budowach leżą truny zwalone bez ładu; były one niegdyś bogato wybite, dziś stérczą nagie deski i szmaty całunu.

↑ „Nad niemi turban zimny.” Muzułmanie nad grobami męzczyzn i niewiast stawią kamienne zawoje innego dla obu płci kształtu.

↑ „Dłonią Gaura wyryte imiona.” Gaur znaczy „niewierny.” Tak Muzułmanie nazywają chrześcijan.





Tekst jest własnością publiczną (public domain). Szczegóły licencji na stronie autora: Adam Mickiewicz.





X.



BAJDARY.[1]





Wypuszczam na wiatr konia i nie szczędzę razów:

Lasy, doliny, głazy, w kolei, w natłoku

U nóg mych płyną, giną jak fale potoku;

Chcę odurzyć się, upić tym wirem obrazów.



A gdy śpieniony rumak nie słucha roskazów,

Gdy świat kolory traci pod całunem mroku,

Jak w rozbitém źwierciedle, tak w mém spiekłém oku,

Snują się mary lasów i dolin i głazów.



Ziemia śpi, mnie snu niema, skaczę w morskie łona,

Czarny wydęty bałwan z hukiem na brzeg dąży,

Schylam ku niemu czoło, wyciągam ramiona,



Pęka nad głową fala, chaos mię okrąży,

Czekam aż myśl jak łódka wirami kręcona,

Zbłąka się i na chwilę w niepamięć pogrąży.





↑ „Bajdary.” Piękna dolina, przez którą zwykle wjeżdża się na brzeg południowy Krymu.





Tekst jest własnością publiczną (public domain). Szczegóły licencji na stronie autora: Adam Mickiewicz.





XI.



AŁUSZTA[1] W DZIEŃ.





Już góra z piersi mgliste otrząsa chylaty,

Rannym szumi namazem niwa[2] złotokłosa,

Kłania się las i sypie z majowego włosa,

Jak z różańca kalifów[3], rubin i granaty[4].



Łąka w kwiatach, nad łąką latające kwiaty

Motyle różnofarbne, niby tęczy kosa,

Baldakimem z brylantów okryły niebiosa;

Daléj sarańcza ciągnie swój całun skrzydlaty.



A kędy w wodach skała przegląda się łysa,

Wre morze i odparte z nowym szturmem pędzi;

W jego szumach gra światło jak w oczach tygrysa,



Sroższą zwiastując burzę dla ziemskiéj krawędzi;

A na głębini fala lekko się kołysa,

I kąpią się w niéj floty i stada łabędzi.





↑ „Ałuszta.” Jedno z miejsc najroskoszniejszych Krymu; tam już wiatry północne nigdy nie dochodzą, i podróżny w listopadzie szuka częstokroć chłodu pod cieniem ogromnych orzechów włoskich jeszcze zielonych.

↑ „Rannym szumi namazem niwa.” Namaz, modlitwa Muzułmańska, którą odprawiają siedząc i bijąc pokłony.

↑ „Jak z różańca Kalifów.” Muzułmanie używają wczasie modłów różańca, który u znakomitych osób s kosztownych bywa kamieni.

↑ „Rubin i granaty.” Granatowe i morwowe drzewa, czerwieniejące się roskosznym owocem, są pospolite na całym brzegu południowym Krymu.





Tekst jest własnością publiczną (public domain). Szczegóły licencji na stronie autora: Adam Mickiewicz.





XII.



AŁUSZTA W NOCY.





Rzeźwią się wiatry, dzienna wolnieje posucha,

Na barki Czatyrdahu spada lampa światów,

Rozbija się, rozlewa strumienie szkarłatów,

I gaśnie. Błędny pielgrzym ogląda się, słucha:



Już góry poczerniały, w dolinach noc głucha,

Zródła szemrzą jak przez sen na łożu z bławatów,

Powietrze tchnące wonią, tą muzyką kwiatów,

Mówi do serca głosem tajemnym dla ucha.



Usypiam pod skrzydłami ciszy i ciemnoty;

Wtém budzą mię rażące meteoru błyski,

Niebo, ziemię i góry oblał potop złoty!



Nocy wschodnia! ty nakształt wschodniéj odaliski,

Pieszczotami usypiasz, a kiedym snu bliski,

Ty iskrą oka znowu budzisz do pieszczoty.





Tekst jest własnością publiczną (public domain). Szczegóły licencji na stronie autora: Adam Mickiewicz.





XIII.



CZATYRDAH.



MIRZA.



Drżąc muślemin całuje stopy twéj opoki,

Maszcie Krymskiego statku, wielki Czatyrdachu!

O minarecie świata! o gór padyszachu[1]!

Ty nad skały poziomu uciekłszy w obłoki,



Siedzisz sobie pod bramą niebios, jak wysoki

Gabryel[2] pilnujący edeńskiego gmachu.

Ciemny las twoim płaszczem, a janczary strachu

Twój turban z chmur haftują błyskawic potoki.



Nam czy słońce dopieka, czyli mgła ocienia,

Czy sarańcza plon zetnie, czy gaur pali domy;

Czatyrdahu, ty zawsze głuchy, nieruchomy,



Między światem i niebem jak drogman stworzenia,

Podesławszy pod nogi ziemie, ludzi, gromy,

Słuchasz tylko co mówi Bóg do przyrodzenia.





↑ „Padyszach.” tytuł Sułtana Tureckiego.

↑ „Gabryel.” Zostawiam imię Gabryela, jako powszechniéj znajome; ale właściwym strażnikiem niebios podług mitologii wschodniéj jest Rameh (konstellacya arcturus), jedna z dwóch wielkich gwiazd zwanych es semekein.





Tekst jest własnością publiczną (public domain). Szczegóły licencji na stronie autora: Adam Mickiewicz.





XIV.



PIELGRZYM.





U stóp moich kraina dostatków i krasy,

Nad głową niebo jasne, obok piękne lice;

Dlaczegoż stąd ucieka serce w okolice

Dalekie, i niestety! jeszcze dalsze czasy?



Litwo! piały mi wdzięczniéj twe szumiące lasy,

Niż słowiki Bajdaru, Salhiry dziewice[1];

I weselszy deptałem twoje trzęsawice,

Niż rubinowe morwy, złote ananasy.



Tak daleki! tak różna wabi mię ponęta;

Dlaczegoż roztargniony wzdycham bezustanku,

Do téj którą kochałem w dni moich poranku?



Ona w lubéj dziedzinie, która mi odjęta,

Gdzie jéj wszystko o wiernym powiada kochanku;

Depcąc świéże me ślady czyż o mnie pamięta?





↑ „Salhiry Dziewice.” Salhir, rzeka w Krymie, wypływa s podnóża Czatyrdahu,





Tekst jest własnością publiczną (public domain). Szczegóły licencji na stronie autora: Adam Mickiewicz.





XV.



DROGA NAD PRZEPAŚCIĄ W CZUFUT-KALE.[1]



MIRZA I PIELGRZYM





MIRZA.



Zmów paciérz, opuść wodze, odwróć nabok lica,

Tu jeździec końskim nogom swój rozum powierza;[2]

Dzielny koń! patrz jak staje, głąb okiem rozmierza,

Uklęka, brzeg wiszaru kopytem pochwyca,



I zawisnął — tam nie patrz, tam spadła źrenica,

Jak w studni Al-Kairu o dno nie uderza.

I ręką tam nie wskazuj, nie masz u rąk pierza;

I myśli tam nie puszczaj, bo myśl jak kotwica



Z łodzi drobnéj ciśniona w nieźmierność głębiny,

Piorunem spadnie, morza do dna nie przewierci,

I łódź s sobą przechyli w otchłanie chaosu.





PIELGRZYM.



Mirzo, a ja spójrzałem! przez świata szczeliny

Tam widziałem — com widział, opowiém — po śmierci,

Bo w żyjących języku nie ma na to głosu.





↑ „Czufut–Kale.” Miasteczko na wyniosłéj skale; domy na brzegu stojące mają podobieństwo do gniazd jaskółczych; ściészka wiodąca na górę jest przykra i nad przepaścią wisząca. W samém mieście ściany domów łączą się prawie ze zrębem skały; spójrzawszy przez okno, wzrok gubi się w głębi nieźmiernéj.

↑ „Tu jeździec końskim nogom swój rozum powierza.” Koń Krymski w trudnych i niebespiecznych przeprawach zdaje się posiadać szczególniejszy instynkt ostrożności i pewności. Nim krok postawi, trzymając na powietrzu nogę, szuka kamienia i probuje czy bespiecznie stąpić i ostać się może.





Tekst jest własnością publiczną (public domain). Szczegóły licencji na stronie autora: Adam Mickiewicz.





XVI.



GÓRA KIKINEIS.





MIRZA.



Spójrzyj w przepaść — niebiosa leżące na dole,

To jest morze; — śród fali zda się że ptak-góra[1],

Piorunem zastrzelony, swe masztowe pióra

Rostoczył kręgiem szérszym niż tęczy półkole,



I wyspą śniegu nakrył błękitne wód pole.

Ta wyspa żeglująca w otchłani — to chmura[2]!

Z jéj piersi na pół świata spada noc ponura;

Czy widzisz płomienistą wstążkę na jéj czole?



To jest piorun! — Lecz stójmy, otchłanie pod nogą,

Musim wąwóz przesadzić w całym konia pędzie;

Ja skaczę, ty z gotowym biczem i ostrogą,



Gdy zniknę z oczu, patrzaj w owe skał krawędzie:

Jeśli tam pióro błyśnie, to mój kołpak będzie;

Jeżeli nie, już ludziom nie jechać tą drogą.





↑ „Ptak–Góra.” Znajomy s Tysiąca nocy. Jest to sławny w mitologii perskiéj, powielekroć od poetów wschodnich opisywany ptak Simurg. „Wielki on, (powiada Firdussi w Szah nameh) jak góra, a mocny jak twierdza, słonia unosi w szponach swoich,” i daléj: „ujrzawszy rycerzy (Simurg) zerwał się jak chmura ze skały, na któréj mieszka, i ciągnął przez powietrze jak huragan, rzucając cień na wojska jeźdzców” Obacz Hammera. Geschichte Redekünste Persiens. Wien 1818. p. 65.

↑ „To chmura.” Z wierzchołka gór wyniesionych nad krainę obłoków, jeżeli spójrzymy na chmury płynące po nad morzem, zdaje się że leżą na wodzie w kształcie wielkich wysp białych. Ciekawy ten fenomen oglądałem s Czatyrdahu.





Tekst jest własnością publiczną (public domain). Szczegóły licencji na stronie autora: Adam Mickiewicz.





XVII.



RUINY ZAMKU W BAŁAKŁAWIE.[1]





Te zamki połamane w zwaliska bez ładu,

Zdobiły cię i strzegły o niewdzięczny Krymie!

Dzisiaj stérczą na górach jak czaszki olbrzymie,

W nich gad mieszka lub człowiek podlejszy od gadu.



Szczeblujmy na wieżycę, szukam herbów śladu,

Jest i napis, tu może bohatyra imie,

Co było wojsk postrachem, w zapomnieniu drzymie,

Obwinione jak robak liściem winogradu.



Tu Grek dłutował w murach Ateńskie ozdoby,

Stąd Italczyk Mongołom narzucał żelaza,

I Mekański przybylec nucił pieśń namaza.



Dziś sępy czarném skrzydłem oblatują groby,

Jak w mieście, które całkiem wybije zaraza,

Wiecznie z baszt powiewają chorągwie żałoby.





↑ „Ruiny zamku w Bałakławie.” Nad zatoką tego imienia stoją gruzy zamku, zbudowanego niegdyś przez Greków przychodniów z Miletu. Później Genueńczycy wznieśli na tém miejscu twierdzę Cembalo.





Tekst jest własnością publiczną (public domain). Szczegóły licencji na stronie autora: Adam Mickiewicz.





XVIII.



AJUDAH.





Lubię poglądać wsparty na Judahu skale,

Jak śpienione bałwany, to w czarne szeregi

Scisnąwszy się buchają, to jak srébrne śniegi

W milionowych tęczach kołują wspaniale.



Trącą się o mieliznę, rozbiją na fale,

Jak wojsko wielorybów zalegając brzegi,

Zdobędą ląd w tryumfie, i napowrót zbiegi,

Miecą za sobą muszle, perły i korale.



Podobnie na twe serce o poeto młody!

Namiętność często groźne wzburza niepogody,

Lecz gdy podniesiesz bardon, ona bez twéj szkody



Ucieka w zapomnienia pogrążyć się toni,

I nieśmiertelne pieśni za sobą uroni,

S których wieki uplotą ozdobę twych skroni.





Tekst jest własnością publiczną (public domain). Szczegóły licencji na stronie autora: Adam Mickiewicz.





O tej publikacji cyfrowej


Ten e-book pochodzi z wolnej biblioteki internetowej Wikiźródła[1]. Biblioteka ta, tworzona przez wolontariuszy, ma na celu stworzenie ogólnodostępnego zbioru różnorodnych publikacji: powieści, poezji, artykułów naukowych, itp.

W publikacji została zachowana oryginalna ortografia, oczywiste błędy w druku zostały poprawione przez redaktorów Wikiźródeł. Przypisy dodane przez redaktorów oznaczono logiem Wikiźródeł.

Wersja źródłowa tego e-booka znajduje się na stronie:

Sonety Adama Mickiewicza



Książki z Wikiźródeł są dostępne bezpłatnie, począwszy od utworów niepodlegających pod prawo autorskie, poprzez takie, do których prawa już wygasły, i kończąc na tych, opublikowanych na wolnej licencji. E-booki z Wikiźródeł mogą być wykorzystywane do dowolnych celów (także komercyjnie), na zasadach licencji Creative Commons Uznanie autorstwa-Na tych samych warunkach wersja 3.0 Polska[2].

Wikiźródła wciąż poszukują nowych wolontariuszy. Przyłącz się do nas![3]



Możliwe, że podczas tworzenia tej książki popełnione zostały pewne błędy. Można je zgłaszać na tej stronie[4].

W tworzeniu niniejszej książki uczestniczyli następujący wolontariusze:

Salicyna

Teukros

Sp5uhe

Beau.bot

Beau

Trevas

EugeneZelenko

Ankry

YiFeiBot

Michał Ski

Ashaio

Wieralee

Tommy Jantarek

Nejurist

Rovdyr

Matlin

Trang Oul

Electron

Rocket000

Boris23

KABALINI

Bromskloss

Tene~commonswiki

AzaToth

Bender235

PatríciaR





* * *



↑ https://pl.wikisource.org

↑ http://www.creativecommons.org/licenses/by-sa/3.0/pl

↑ https://pl.wikisource.org/wiki/Wikiźródła:Pierwsze_kroki

↑ http://pl.wikisource.org/wiki/Wikisource:Skryptorium





